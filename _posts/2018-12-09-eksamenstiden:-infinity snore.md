---
title: "Eksamenstiden: Infinity Snore"
layout: post
tags: 
 - jul,
 - 2018,
 - desember,
 - eksamenstid,
 - eksamen
date: "2018-12-09T14:00:00+01:00"
last_edited: "2018-12-09T14:01:24.533224+01:00"
---
Eksamenstiden har bare vært vår plage i et par uker, men mange av oss leker nok allerede med tanken om å gjøre Elon Musk “tjenester” for muligheten til å bo på Mars i ubestemt tid. Ingenting er verre enn å grave seg ned i en lærebok på størrelse med et rekkehus fra Sovjet mens sidemannen knasker på kreftfremkallende chilinøtter og hvitløk. Immanuel Kan(t) ta seg en bolle. Hvordan overlever man denne tiden med uløselige algoritmer, snufsende studenter og underprisede nudler fra Thailand?

![Selvgod type med mentale problemer](https://online.ntnu.no/media/images/responsive/3458d1ba-0972-42dd-8d90-0ac24e8a26fb.png)

### Endeløs eksamenstid

Å øve til eksamen er en mer stressende og vanskelig affære enn Stephen Hawkings forsøk på å sette opp et tremannstelt. For ikke å snakke om at eksamenstiden setter et hinder for våre årlige vinter-rutiner under dyna med Netflix, sjokolade og beskjeftigelser som får selv Jesus til å slutte å tro på seg selv. Det er ikke lett. Søvnløshet, frustrasjon og tanker om at neste eksamen går rett til skjærsilden er gjengangere. Enten man er redd for å stryke på eksamen eller man kun er misfornøyd med at flasken med Tanqueray på hylla ikke kan drikke seg selv, så er eksamenstiden noe de fleste kunne vært foruten.

Jeg må jo ærlig innrømme at de første to ukene ikke gikk så bra som jeg hadde håpet på. Tre eksamener på fem dager hadde nok satt skrekken i hvem som helst, uavhengig av mengden hjerne-viagra som er inntatt på forhånd. Man vil gjøre det bedre. Tiden strekker dog ikke alltid til. Du kan gjerne jobbe 14 timer dagen, men når kollektivet lurer på hvorfor du har blitt mer grønnsak enn maten som ligger i kjøleskapet, så har noe gått galt. Setter man ikke av litt tid til seg selv, vil man ende opp umotivert og sliten. Da blir man ikke veldig gøy å ha med å gjøre, i tillegg til at man man begynner ferien på en low-note.

### Alexa, play “Don’t stop believin’”

Jeg går kanskje mitt siste år på bachelorstudiet, men jeg lærer stadig nytt om eksamenstiden som både du og jeg kanskje kan dra nytte av. Det viktigste av alt er å faktisk holde våken og oppegående hele dagen, slik at ikke boken av Cormen et al. blir til permanent litterær kloroform. Vil du finne en løsning på å holde energinivået oppe som ikke involverer å injisere PowerKing i øynene, vil jeg råde om å legge deg så tidlig som mulig. Drit i hva du ikke rakk å gjøre. Bare legg deg. Sett deg planer for neste dag og lag lunsj som om du trengte kraftfôr for å overleve. Jeg vet slike råd virker sinnsykt åpenbare for mange av dere, men selv har jeg ikke vært spesielt flink til noe av dette.

Ellers vil jeg bare at du skal huske på at ferien snart er her, enten du er klar for neste eksamen eller ikke. Det kan føles forferdelig å gjennomgå et fag du ikke forstår tyttebæret av, men det er like fullt befriende å bli ferdig. Selv har jeg tatt meg en liten pust i bakken, men jeg vet at ikke alle har den muligheten. Det som gjelder da er å henge i som et saltet fenalår. Jobb så godt du kan, men ta deg velfortjente pauser med et par runder Smash eller Ligretto. Går ikke eksamen helt din vei, så har du alltids mulighet til å prøve igjen neste semester. Før den tid kan du nyte ferien og slappe av.
