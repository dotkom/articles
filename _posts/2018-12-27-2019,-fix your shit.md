---
title: "2019, fix your shit"
layout: post
tags: 
 - jul,
 - desember,
 - 2019,
 - nyttår,
 - keanu,
 - forslag
date: "2018-12-27T10:00:00+01:00"
last_edited: "2018-12-26T20:50:09.274153+01:00"
---
Eksamenstiden er over og ferien er godt i gang. Julaften var brått kommet og gått før noen av oss rakk å si “Pinnekjøttet sitter fast i luftrøret mitt”, men det hele er ikke over. Vi har fremdeles en solid uke med fråtsing og politisk familiediskusjon å kose oss med. Det hele avsluttes med et nyttårssmell natt til 1. januar. Hva skjer så? 2018 var fett, men på ingen måte perfekt. Om vi selv setter til side hele greia med Kevin Spaceys tenåringsfase, er det likevel en del ting jeg gjerne vil rette opp på før neste år. Under høy påvirkning av akevitt og juleøl, presenterer jeg mine forslag for et bedre 2019!

![Tafatt bilde til nyttårsartikkel](https://online.ntnu.no/media/images/responsive/10e47431-cce4-46fe-80a1-4bad1ab49f2f.png)

###Sugne sugerør
De fleste har sikkert fått med seg at EU i nærmere fremtid setter foten ned på plast til engangsbruk. Dette betyr at vi blant annet mister våre kjære sugerør, som alle 45 år gamle mødre desperat trenger til margaritaene sine. Med dette må vi vurdere andre alternativer, som å lage sugerør av bedre materialer eller tørste ihjel. Sistnevnte er kanskje fristende når karakterene dukker opp på Studentweb i januar, men sugerør av metall eller utstoppet kattehår er kanskje ikke så ille det heller. Jeg mener dog at vi ikke skal stoppe der! 2019 bør bringe frem utviklingen av sinnsykt høye og tynne glass. Dermed kan vi suge ut alt av væske fra enhver beholder uten å måtte ta med eget sugerør hjemmefra. Hvis ikke dette er å slå en fugl med to steiner, så vet ikke jeg!

###Online svømmehall
Vi vet alle hva Online trenger. En svømmehall. Ingenting er så avslappende som å flyte rolig med en drink i hånda og klor i øynene. Derfor foreslår jeg at vi i 2019 fyller hullet mellom etasjen vår på A-blokka med vann og lever livet. Økonomien løser seg selv. Flytevester kan kjøpes på Nibble og fiskekort kan mottas sammen med 7,5 studiepoeng etter vel gjennomført kurs i regi av Hackerspace. Abakus må nok nøye seg med utsikt til akvarium, men rottene fra kantina er sikkert underholdende å se på, de også.

###Magnus Carlsen verdensdominans
Maggy-C er en skikkelig godgutt. Ikke bare har han vist seg å være Norges beste ambassadør og rapper, men han er jaggu ikke så verst i sjakk heller. Han har talenter de fleste av oss bare kan drømme om. Neste år burde vi derfor benytte den squishy hjernen hans til noe mer nyttig, nemlig nye verdensrekorder i enda flere vintersporter. Ja, om ikke verden bryr seg om oss nå, så kommer de i hvert fall ikke til å bry seg når 2019 er omme. Carlsen skal analysere ethvert strategisk trekk i alle sporter som involverer snø, is, sludd og grus-snø-gjørme-hælvete ned bakken på vei mot campus. Vinner vi ikke førsteplass, ja da får han jaggu gjøre jobben selv. Jeg har stor tro på at Carlsen presterer godt og at interessen for dette kaoset blir høy i lille Norge.

###Smør på flesk
Jeg har alltid vært godt over gjennomsnittlig matinteressert. Bare spør kompisene mine hvor mange fiskepinner jeg klarer stappe i meg på én gang, så blir du nok det omvendte av imponert! Derfor prøver jeg nye matretter når enn det passer seg, enten det er kebab med ketchup, pizza med bolledeig eller fajitas med mindre mini-fajitas inni. En ting jeg virkelig har sansen for og som jeg gjerne skulle sett på enhver tallerken i norske hushold neste år, er smør på flesk. Du tenker kanskje “er ikke dette litt sånn ‘smør på flesk på flesk’?”, men jeg sier som Jesus at ikke-troende kan gå og ta seg maursyre i øynene. Vi kommer oss ikke videre i livene våre om vi ikke åpner oss for nye matretter. Vil du ha et vegansk alternativ, kan du vurdere å bytte ut smøret med margarin. Maten kommer til å smake litt mer plastelina, men det får du nesten bare tåle.

###Jedis of the Caribbean: Dumbledore’s Secret Hobbit Party
Alle vet at den moderne filmatiske fremtiden innebærer å kombinere så mange filmserier til ett univers som mulig. Fans av Marvel vet hva jeg snakker om, så derfor foreslår jeg at 2019 skal bringe absolutt alle verdens filmer inn i Disneys største filmfranchise. Vi vil da ikke lenger trenge å se selve filmene, siden alt av substans serveres i form a post-credit scenes gjennom en halvannen time lang rulletekst. Før den tid kan vi nyte gamle og kjære karakterer slå seg sammen i store blockbusterfilmer verden over. Romantisk komedie med Optimus Prime og King Kong? Check. Tommy Wiseau som Batmans største fiende? Sign me up. Blånisser i Human Centipede: 24 Dayz in Hell? You got it. Bare fantasien og Disneys opphavsrett setter grenser.