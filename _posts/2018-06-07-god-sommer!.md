---
title: "God sommer!"
layout: post
tags: 
 - online,
 - sommer,
 - god,
 - memes
date: "2018-06-07T15:00:00+02:00"
last_edited: "2018-06-08T14:59:02.125666+02:00"
---
Sommeren har ankommet og informatikerne sprer seg for alle vinder. Hva har vi nå å se frem til? Er årets varme måneder kun bestående av mais-våte tacolefser og overpriset Corona? Jada. Men det er også mye mer enn som så.

![Random bilde til artikkel](https://online.ntnu.no/media/images/responsive/15ae754a-2ca0-4966-a510-d9d4509c76c9.png)

### Tiden flyr forbi

For mange har skoleåret 17/18 vært en helt ny opplevelse i et helt nytt studiemiljø. Det har vært en glede å se førsteklassingene utvikle seg fra sjenerte fadderbarn til proffe programvareutviklere og slitsomme forståsegpåere i løpet av et knapt år. Dette kullet har utviklet seg fortere enn en brann på en kinesisk fyrverkerifabrikk. Jeg håper alle dere nye har hatt et fortreffelig år og ser frem til flere nye! Det finnes jo også de informatikerne som akkurat gjennomførte sitt siste år på linja vår. Enten de nylig leverte inn sin bachelor eller fullførte sin master (eller hoppet av linja som en trikk med depresjonsproblemer), så virker det kanskje litt rart å ikke lenger skulle studere med oss og leve etter utallige innleveringer og dørgende kjedelige forelesninger. Hvor ender du opp? Skal du jobbe som utvikler i et kjent firma, eller som gründer i et lovende oppstartsfirma? Kanskje du blir en uteligger som sover på en seng bestående av andre uteliggere? Hvem vet! Uansett håper jeg ditt siste år her på informatikk har vært fortreffelig, så sees vi på den andre siden.

Så har vi kullene i midten, da. Vi som tenker at det aldri er for sent å ta opp en eksamen, om vi så fyller 76 år i september. For oss har dette bare vært nok et år med skuffende memes og alt for mange bedriftspresentasjoner. Same shit, different year. Det går sakte opp for oss hva vi vil gjøre med vår verdifulle IT-kunnskap. Noen vil bruke lærdommen sin til å kjempe de godes kamp i IT-verden. Andre kjører en “Get rich or cry trying”-holdning ved å krangle om de feteste jobbene og dyreste Teslaene. Uansett er det ingen tvil om studietiden er herlig, spesielt når man er onliner! Så da er det bare å nyte sommeren til det er på’n igjen om et par måneder.

### Nyt sommeren

Hvordan kan man oppleve den perfekte sommeren? Det er det ingen som kan svare objektivt på. Vel, kanskje utenom Calvin Harris. Det har seg nemlig slik at det finnes uendelige måter å nyte disse månedene på og ingen av dem er bedre enn andre (med mindre du bruker tiden på rulleski, da er det noe galt med deg). Noen tar det rolig hjemme med familien. Andre jobber hele sommeren for å skaffe seg mæd spenn til resten av året. Mange drar til Thailand for å ha det hashtag lit-fam på de lokale strandfestene. Personlig skal jeg loke rundt i Leikanger mesteparten av sommeren, noe som passer meg helt utmerket. Ofte er det viktigste med ferie at man bare får endret sitt miljø og gjort noe annet en liten stund. Deretter kan man til høsten returnere til normale tilstander med et friskt sinn (eller hat) som får deg gjennom neste års prøvelser. Før den tid, vil jeg uansett ønske dere alle en riktig god sommer!

**Får du ufrivillige spasmer av å være borte fra Online i en lengre tidsperiode? Frykt ikke! Online arrangerer sin årlige [sommerfest i Oslo](https://www.facebook.com/events/217895185659940/) 21. juli. I tillegg arrangeres det en [Online/Cybernetisk Selskab crossover-fest](https://www.facebook.com/events/189414198374738/) 29. juni. Møt gjerne opp for å mingle med både gamle og nye onlinere! Datoene er tentative, så følg med på eventene i tilfelle det blir oppdateringer.**

**Under kan du også finne en liste over Facebook-grupper for de som holder til i forskjellige hjørner av Norge under sommeren.**

**[Oslo](https://www.facebook.com/groups/207479239853214/)**

**[Trondheim](https://www.facebook.com/groups/1876866865919378/)**

**[Lillehammer](https://www.facebook.com/groups/497914687206473/)**

**[Roskilde](https://www.facebook.com/groups/112207159502211/)**

**[Leikanger](https://www.facebook.com/groups/1855230251194973/)**
