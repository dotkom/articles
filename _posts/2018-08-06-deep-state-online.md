---
title: "Deep State Online"
layout: artikkel
tags:
  - online
  - konspirasjon
  - crack
  - deep state
date: "2018-08-06T16:00:00+02:00"
modified_date: "2018-08-06T20:18:10.333513+02:00"
image: "/assets/Deep State Online.png"
image_alt: "GRELT bilde av Onlines konspirasjonslogo. Våkne, saudar!"
author:
  - Peter Rydberg
ingress:
  "Hva gjør en trøtt nettredaktør når han kjeder seg? Hvis du svarte “bruke
  tiden sin på å skrive noe fornuftig for studentene våre”, svarte du jaggu
  feil. Les videre for drøye spekulasjoner og dumme teorier om Online
  linjeforening!"
excerpt: "Onlines hemmeligheter lekker endelig ut."
slug: "deep-state-online"
photographer: "Peter Rydberg"
---

### Konspirasjonline Som onliner har jeg alltid følt meg svært tilfreds i vårt

miljø på Gløshaugen. Hva er det som gjør omgivelsene våre så trivelige? Kan det
være kontoret vårt med den koselige sofaen og rykende ferske kaffen? Er det den
hyggelige studenten jeg slår av en prat med i gangen? Eller er det enkelt og
greit tankekontrollpillene som vår kjære leder Aslak knuser opp og blander ut i
brunostskiva mi før frokost? Vanskelig å si. Uansett er Online en herlig
linjeforening på tross av alle de skjulte reptilene blant oss.

“Ignorance is bliss”, blir det sagt på engelsk. Jada, det skal sies at man ikke
alltid vil vite om atomprogrammet til trikom i frykt for sitt eget liv, men noen
ganger er det jo litt spennende å høre om diverse attentat på P15 og andre
hjemmelagde chem-trails! Under mitt år som leder av prokom fikk jeg vite ett og
annet om mine daværende “menneskelige” kollegaer. Derfor har jeg samlet sammen
en liste over (helt sanne) konspirasjoner iverksatt av Hovedstyret og andre
mektige onlinere opp gjennom årene. Så slå deg ned, slett nettleserhistorikken,
og lær deg russisk, for dette blir spennende lesning!

### Komplottene

#### Ny forfalskning av månelanding Arrkom og Prokom har lenge arbeidet med

planleggingen av en nyforfalskning av månelandingen. De siste tre månedene har
komiteene arbeidet med manus, regi og casting for filmprosjektet. I tillegg er
de i ferd med å sette opp et profesjonelt og omfattende filmsett på P15, som
også er årsaken til at Online og Abakus nylig måtte flytte ut. Hvorfor de gidder
forfalske en ny månelanding 50 år etter den forrige, er dog et veldig godt
spørsmål.

#### Big Slack Data Online har i mange år benyttet Slack for kommunikasjon mellom

foreningens medlemmer. Men det som kun utvalgte personer og Mark Zuckerberg vet,
er at administratorene på Slack samler inn alt du poster og klargjør dataene
dine for Onlines sponsorer. Du hørte riktig. Dine elendige memes og lenker til
nerdete nettartikler blir utnyttet slik at fag- og bedkom kan tvinge deg med på
alskens kurs og bedriftspresentasjoner senere. Gratis mat og drikke? Skummel
fremtid vi har i vente.

#### Våre studenter er roboter! Har du noen ganger lurt på hvorfor snittet på

informatikk stadig går opp og studentene våre blir smartere og smartere for
hvert år som går? Det viser seg nemlig at lederen av Dotkom, Jakob, utvikler
roboter med AI som studerer informatikk. Halvparten av studentene du møter, er
faktisk ikke ekte studenter i det hele tatt. Dette gjøres for å få opp snittet
på linja, slik at vi i Online virker mer kompetente enn vi egentlig er. Om noen
av dere er usikre på hvorvidt jeg er en robot, er det bare å se karakterkortet
mitt. Med de resultatene, er det tydelig at jeg er renere enn såpe fra Nivea.

#### Crack cocaine Christoffer Under den økonomiske ledelsen av Christoffer

"Loffen" Lofsberg, er det ingen tvil om at Online i fjor hadde en svært høy
omsetning av penger. Men hva brukes så disse pengene egentlig til? Som den
aspirerende økonomen jeg er, har jeg funnet ut at så mye som 97,6% av Onlines
budsjett faktisk går til å kjøpe og selge crack til hundevalper. Her har Online
tydeligvis funnet et lønnsomt marked, som sikre kilder melder skal bli bygget
opp videre av den nye lederen av bankom, Christian. De resterende prosentene
brukes til innkjøp av Nintendo Switch, som nettredaktør ser på som en forsvarlig
bruk av penger.

#### Ekskom == Eksorsismekomiteen Gleder du deg til ekskursjonen? Tenk om igjen

Ekskom er ikke her for å utvide våre studenters horisonter, men for å mane fram
djevelen fra stakkars onlinere. Wake up sheeple!

### Vær på vakt Dette er kun et utvalg av alle Onlines hemmeligheter. Søker du

dypere kunnskap, vil du finne det, men vær varsom. Du vet aldri hvem du spiller
Smash med eller hvor mange nanoroboter som befinner seg i Powerkingen din.
Online virker kanskje trygt på overflaten, men alt som skal til for at hele
fasaden rakner er én nysgjerrig informatiker med alt for lite å gjøre. Skulle
noen av disse hemmelighetene bli eksponert, vil Onlines skjulte Bigfoot bli satt
fri for å skape ødeleggelse over hele campus. Da gjelder det å gjøre som Taylor
Swift i et to uker gammelt forhold og stikke av. Skaff deg et nytt pass, dra til
Argentina og gjem deg under jorden. Personlig vil jeg forbli føyelig og leve i
harmoni med mine sinnsyke overordnede i all evighet.
