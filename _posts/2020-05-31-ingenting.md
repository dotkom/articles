---
title: "Ingenting"
layout: post
tags: 
 - karantene,
 - ingenting
date: "2020-05-31T10:00:00+02:00"
last_edited: "2020-05-30T20:24:34.744235+02:00"
---
Vi har vært gjennom noen lange uker og måneder. Tror jeg. Jeg har tross alt sovet gjennom halvparten. Da hele Norges lockdown supreme extravaganza begynte i mars, skrev jeg en [artikkel om hva man kan gjøre mens man sitter i karantene](https://online.ntnu.no/article/109/sa-du-har-havnet-i-karantene/). Jeg tok forbehold om at ikke alle var fullt så gira på å lage kunst av tåneglene sine som meg, men tips og triks til hva man kan gjøre når man kjeder seg ble godt mottatt den gang uansett. Nå kan jeg derimot tenke meg at folk sliter med å finne på ting igjen. Verden er rett og slett tom for alt annet enn oksygen og sneglelukt. Personlig merker jeg i alle fall at jeg kjeder lungene av meg for tiden. Da kan det være fint å vite hvordan man ikke gjør noe som helst. Derfor vil jeg skrive litt om hvordan man gjør ingenting på best mulig måte.

![Jøss, for et kreativt navn på et bilde](https://online.ntnu.no/media/images/responsive/359e1fb5-7ce3-44d1-90f6-69131fd8ebc4.png)

### Døgnrytme schmøgnrytme

Vet du hva jeg synes er overvurdert? Helse. Og kanskje sushi. Men dette handler om helse! Skal du virkelig bli en mester på å gjøre ingenting, må du nemlig neglisjere kroppen din og slå deg løs som en bionicle på en skraphaug. Det er flere ting du kan gjøre for å virkelig få følelsen av å ikke gjøre en drit. Jeg kan personlig anbefale å ligge stille i sengen lenge nok til å miste følelsen i alt fra ryggraden til fingertuppene. Før man vet ordet av det, har oktober kommet og kjæresten forlatt deg for en 81 år gammel mann! Bare husk å ta deg en dusj en gang i blant. Om tærne dine begynner å gro byller, ville jeg ringt fastlegen. Eventuelt lokal thai-massasje.

Hvis du er lei av å leke gulvteppe i ditt eget hjem, finnes det andre måter å gjøre ingenting på. For eksempel kan du finne frem en rusten sprøyte, lokalisere din mest fleskete blodåre, og injisere absolutt ingenting inn i blodstrømmen din for å forsterke følelsen av å gjøre null og niks. Deretter kan du sette deg ned med et tomt nedkjølt glass og et sugerør for å nyte resten av formiddagen. Med denne typen knarketriks, slipper du å kjøpe fra en langer på forhånd. Da har du mye mer penger å bruke på aksjer som ikke er verdt noe i fremtiden. Ulempen med dette er at du ikke får nye kontakter på LinkedIn fra de ulike lokale narkomiljøene. Networking er fremdeles viktig!

### Tingeling

Joda. Det er mange måter å gjøre ingenting på. Ikke at jeg har prøvd noen av dem, for jeg har vært opptatt med helt andre ting. Men hvis du vil ha litt seriøse forslag, så finnes de også. Det er bare litt vanskelig å komme på hva man bør gjøre, for motivasjonen er aldri helt på topp når man ikke klarer å finne på noe på egen hånd. Nylig fant jeg ut at det er ganske digg å bare gå i totalt tilfeldige retninger ute og se hvor man ender opp. Det er lav terskel for å sette foten ut døren og gå videre så lenge man orker, enten det er timesvis eller bare et par minutter. Noen ganger trenger man ikke planlegge turer på forhånd. Ikke gå helt tilfeldig da, du må jo unngå å kollidere med lyktestolper og søppelkasser på gaten.

Å gjøre ingenting kan faktisk være ganske befriende, så lenge man gjør det riktig. Og det er den vanskelige delen. Det er ikke alltid lett å komme seg fra tankesettet om at man enten må gjøre noe produktivt eller bedrive aggressiv avslapning med mål og mening. Dine planer om å se The Office for tolvte gang kan sikkert byttes ut med noe annet. Med mindre du trives med det, da! It’s all about the attitude. Jeg smiler til livet, og livet sier sånn “eh, whatever” tilbake!
