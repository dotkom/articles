---
title: "Undervannsrugby - Norgesserien 2013"
layout: artikkel
tags: 
 - undervannsrugby
date: "2013-11-19T00:00:00+01:00"
modified_date: "2015-11-01T06:29:45.061985+01:00"
image: "/assets/Undervannsrugby.png"
image_alt: "To personer kjemper om å putte en ball i en stålbøtte. Under vann."
author:
 - Nils Herde
ingress: "Informatikk kan kombineres med diverse aktiviteter. Noen velger å kombinere studiene med undervannsrugby."
ingress_short: "Informatikk kan kombineres med diverse aktiviteter. Hva med undervannsrugby?"
excerpt: "Informatikk kan kombineres med diverse aktiviteter. Hva med undervannsrugby?"
slug: "undervannsrugby-norgesserien-2013"
---
Undervannsrugby er en idrett som utspilles under vann på mellom 3,5 og 5 meters dyp. Målet er en «bøtte» som er skrudd fast i bunnen av bassenget. Innenfor et område med mellom 12 og 18 meter i lengden og 8 og 12 meter i bredden skal det spilles. Det er seks spillere i vannet til enhver tid, to spiss, to beck og to venstre. Grunnen til at det er to personer på hver posisjon er at den ene spilleren skal kunne ligge i overflaten og puste, mens den andre spiller ut alt den kan under vannet. Det er også mulig å ha inntil 6 innbyttere på kanten. Stiller man med 6 innbyttere får man personlig innbytter og trenger kun å fokusere på medspilleren og når man kan bytte med innbytteren sin.

Spissene har den frieste rollen i spillet, men har også som oppgave å være mest aktive. Under spillet skal de være passningsalternativer og legge seg bak motspillere for å snappe ballen fra dem. Beck har som oppgave å ligge foran bøtta i forsvar, hvor de skal møte de spillerne som kommer mot målet, med beina. I angrep skal den ene becken hjelpe til som om personen spilte spiss, mens den andre skal ligge omtrent på midtbanen for å kunne komme fort tilbake til bøtta for å forsvare om spillet snur. Venstre er navnet for målvakten. Venstre skal ligge oppå bøtta, og dekke bøtta så godt den kan med ryggen i forsvar. I angrep skal venstre spille slik som becken gjør.

Helgen 2. - 3. november var det klart for NS2 i Trondheim og det var NTNUI-DG som holdt denne cupen. NS2 står for Norgesserie nr. 2 og det blir holdt 4 NS-er i løpet av et år. Denne gangen var det 11 påmeldte herrelag og 3 damelag. Sporten er med andre ord ikke veldig utbredt, hverken på herresiden eller på damesiden. Til gjengjeld er spillerne i Norge blandt de beste spillerne i verden, så det er høyt nivå i Norgesserien.

KjæleDG, damelaget i Trondheim, kom på 2. plass i NS1, og har nå bestemt seg for å kjempe for en plass i Champions i 2014. Champions er for VM å regne i undervannsrugby, dog uten så veldig mange deltagende lag. Det er tross alt ikke alle land i verden som er med å spille undervannsrugby. 

Damefinalen i NS2 ble spilt av Akkaren, fra Oslo, og KjæleDG, fra Trondheim. Kamper varer i 2x12 minutter, noe som er ganske lenge når det skal spilles under vann. Kampen ble lang og intens. Det var tydelig at begge lagene ga alt! Akkaren toppet laget de hadde med i finalen, og KjæleDG satte opp en førsterekke som skulle være mest i vannet. Drøyt 15 sekunder før slutt ble det blåst straffe i favør KjæleDG. En straffe går ut på at det er én mot én i 40 sekunder. I dette tilfellet var det Akkaren som måtte ha en til å forsvare bøtta, og KjæleDG som måtte stille med en som skulle forsøke å score. Etter to omblåsninger fikk KjæleDG endelig ballen i kurven og vant med det NS2! Sammenlagt leder de nå Norgesserien og ligger godt an til en plass i Champions 2014!