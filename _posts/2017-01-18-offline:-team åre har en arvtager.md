---
title: "Offline: Team Åre har en arvtager"
layout: post
tags: 
 - online,
 - åre,
 - team åre
date: "2017-01-18T00:00:00+01:00"
last_edited: "2017-02-03T19:09:30.835078+01:00"
---
DJ Lavterskel føler seg krenket, men ydmyk, idet han skal bære Onlines viktigste kulturarv videre mot nyåret.

![Team Åre logo](https://online.ntnu.no/media/images/responsive/777924ea-fe69-49ab-9e98-2c5c8bd5ea94.png)

Hør sangen her: [Spotify-lenke](https://open.spotify.com/track/1FKYq1DN4DnHqLtdTF1xLf)

For alle informatikere som har vært med Online på tur til Åre, går det alltid et sus opp gjennom P15-trappene når man ytrer ordene «Team åre». Tradisjonen tro drar Online til Jämtland med egen theme-sang laget av informatikk-studenter.

– En kulturarv verdt å ta vare på, sier arvtager Sondre Wold, bedre kjent som DJ Lavterskel.

#### Rik historie

Team Åre går helt tilbake til 2009, da «Åresangen 09» ble sluppet ut. Folk tok av. Ryktene vil ha det til at bussturen mot Åre det året fikk sjåføren til å vurdere å søke informatikk. Som konsept er Team Åre udødelig, litt som Fantomet, ånden som går. I fjor var Team Åre representert av Christian Strand Young, også kjent som Lizter med sangen Snøkrystall, en låt som ble, som seg hør og bør, overspilt til de grader.

I år skal Sondre Wold, førsteårsstudent på informatikk og medlem av fagkom, bære fakkelen videre mot nye høyder. Etter lang erfaring som fenomenal platekusk på Studentersamfundet i over to måneder, føler Wold seg trygg på å ta utfordringen det er å lansere neste års Åre–sang.

– Jeg spiller litt piano, sier han selvsikkert.

#### - Mitt ess er vokalisten

En velkjent sak for alle ringrever i DJ–bransjen, er at enhver platekusk må ha et ess i ermet for å lage den virkelig ville låten. Wold smiler skjevt idet vi spør om også han har det såkalte ess i sitt erme.

– Ja, jeg har det. Andreas Aursand er min Lead Vocalist. Han er en sann magiker med strupen. Hva han får til er nærmest utenomjordisk, sier Wold og titter mot Aursand som sitter ved siden av ham. Aursand nikker bekreftende.

Ovenfor DJ Lavterskel og Lead Vocalist, står HMS–ansvarlig Thomas Wold (ikke familie) og passer på lokalet. HMS–Thomas har forsikret seg om at ingen farlig våpen er tilstede og at ingen trappetrinn er glatte.

– Thomas doesn’t fuck around, for å si det sånn, sier DJ Lavterskel som hevder han ikke hadde klart å gjøre jobben uten Thomas.

#### - Sjuk compression

Når DJ Lavterskel går inn i sin kreative sone, er det viktig å ha fullstendig ro. Han får HMS–ansvarlig til å leie ham en koie i skauen. Der vil han forbli fram til sangen er ferdigsamplet og finpusset.

– Åresangen 2017 kommer til å ha litt mer trøkk enn de tidligere låtene. 2015–sangen var bra, men låta i 2016 var kanskje litt kjedelig, sier han.

DJ Lavterskel gir journalisten bakoversveis når han drar fram faguttrykkene. Dette er åpenbart en mann som kan sakene sine.

– Sangen kommer til å ha lydnivåer helt out of the charts, og jeg vil knuse lydnivåene og kjøre på med høy compression for å skvise bassen til det ytterste.

#### - Blir den villeste Åre-sangen

Etter ett år med psykologi på et fjongt universitet i London, hevder den fremadstormende artisten å kjenne sitt publikum godt. Psykologi er tross alt læren i tankelesning.

– Jeg er god på branding, og har satt meg følgende mål: Få flere Spotify-avspillinger enn Julie Bergan, sier han og innrømmer at det var kanskje et litt vel blygt mål.

– Joa, men ett sted må man starte, fortsetter han.

Selv om vi befinner oss i november måned og turen til Åre er flere måneder til, anser ikke Sondre Wold tidsfristen som lang.

– HMS-Thomas må ordne NTNU–vektere til min Lead Vocalist. Uten ham kan jeg ikke lage sangen, sier han truende.

– Jeg har blitt påtvunget denne posisjonen det er å lage den villeste Åre-sangen noensinne. Jeg er krenket, men ydmyk, og gleder meg til releasekonsert, sier DJ Lavterskel, som må avslutte intervjuet idet han går ut av lokalet, nynnende på en slick beat som kanskje kommer med i den kommende Åre–sangen.

#### Åre 2017 på Spotify

Følg [denne lenken](https://open.spotify.com/track/1FKYq1DN4DnHqLtdTF1xLf) for å høre herligheten
