---
title: "Sa noen Makrellgutta?"
layout: artikkel 
tags: 
 - i
 - makrell
 - makrellgutta
 - tomat
date: "2021-05-12T09:00:00+02:00"
modified_date: "2021-05-11T22:30:56.737496+02:00"
image: "/assets/Makrellgutta.png"
imageAlt: "Jeg kan ikke stå inne for å ha lastet opp dette, Magne har all skylda"
author:
 - Magne Slåtsveen
ingress: "Ingen sa det skulle være lett å være komitéleder, men ingen sa det skulle være enda vanskeligere å ha litt kontroversielle meninger i tillegg. Det har i det siste versert noen hashtagger i Prokomslacken som hinter til at min popularitet har falt som en sten etter ledervalget."
ingress_Short: "Mat til ditt fat. Hvordan tilte verden med dine preferanser."
slug: "sa-noen-makrellgutta"
photographer: "Magne Slåtsveen"
---
Her om dagen oppdaget en av mine undersåtter at de beryktede Makrellgutta, Onlines makrell i tomat entusiaster, hadde infiltrert Prokom i 2018, til stor forferdelse for en rekke prokommere. Hva om vedkommende enda er i komiteen? I så fall hvem? Under denne undringen klarte jeg å lire av meg at dette var en person av høyere klasse som likte makrell i tomat. Dette skulle jeg ikke gjort… Men først vil jeg ytre noen av mine andre kontroversielle meninger. Meninger som kan vise seg å være mitt fall.

### Konservert agurk
Det er en fobi i Norge mot sylteagurk. Det er mang en gang man hører “Æsj har du agurk på burgeren?”. Ja, jeg har faktisk det! Er det noe galt med det? Ikke forstå meg feil. Jeg også hater en svett, åtte timer i vannbad liggende, McDonalds sylteagurk, men en kvalitetssylteagurk på en hjemmelaget burger gjør at burgeren går fra 8 av 10 til 10 av 10 i min bok. Akkurat dette kan jeg fighte for så “come at me!”. Jeg har funnet meg selv spise sylteagurk alene som middag og jeg har spist sylteagurk som tilbehør til potetgull på samme måte som du kanskje bruker holiday-dip en lørdags kveld. Å kalle sylteagurk en av mine helt klare matfavoritter blir faktisk en underdrivelse. 

### Tørket drue
I Prokom er det ganske delt om rosiner er yay eller nei. Jeg er, ikke overraskende, på yay-siden. Jeg kjøper rosiner nesten ukentlig og spiser dem for seg selv. De beriker yoghurtene mine, og de er essensielle i min havregrøt. Da dette kom frem i en opphetet diskusjon på Slack om boller kom en bølge jeg ikke trodde eksisterte i Prokom. For noen medlemmer var min mening om rosin (kombinert med boller) nesten barbarisk og blasfemi på en og samme tid. Dette var første gang et medlem liret av seg hashtaggen “#IkkeMinProkomleder”, men det var definitivt ikke den siste. Akkurat den gangen kimset jeg det av som humor der og da, men i det siste har jeg begynt å lure. Er det en voksende misnøye pga. mine kulinariske fristelser? Det hører med til historien at jeg meldte at rosinboller er bedre en sjokoladeboller, og den meningen tar jeg med til graven!

### Å, du ananas
Ananas på varm mat er kontroversielt. Her igjen er jeg tydeligvis på feil side. Ja, jeg liker det på pizza, jeg kan finne på å ha det på burgeren og jeg har frivillig tatt det mer enn en gang på tacoen min. Generelt er ananas digg, i hvert fall synes jeg det. I motsetning til de andre kontroversene, kan jeg her se at ting kan være problematisk. Ananasen kan bli litt vel varm på en pizza. Men altså, det smaker jo digg! Så jeg kommer nok til å spise det likevel. De senere årene har jeg fått inntrykk av at for et flertall er det ett fett om maten inneholder ananas. Derfor tar jeg Prokoms anti-ananas hylekor med knusende ro. Vi kan alle uansett være enige om at det er dust at det heter “Hawaii pizza”! Den er og vil alltid være kanadisk.

### Infiltrasjonen av eim
Så tilbake til Makrellgutta. Her traff jeg tydeligvis spikeren rett på hodet. Jeg er en som synes en brødskive med makrell i tomat er Guds gave til verden. Det er sunt, smaker godt og skaper samtaler rundt matbordet! Jeg har genuint vurdert å gjenopplive Makrellgutta, for jeg mener det finnes et usunt hat mot denne gaven som Stabburet (les: Gud) benådet oss på 50-tallet. Her igjen poppet opp “#IkkeMinProkomleder” og jeg var i klart mindretall under debatten. Passet mitt ble ganske påskrevet. Dette var ikke greit! Uansett hvilke saklige og gode argumenter jeg kunne komme med ble jeg besvart med trusler om lynsjing. Det skal også sies at en gammel prokommer meldte at Prokom satte opp arrangementet, men arrangerte det ikke. Noe som førte til en stor lettelse for mine opprørslystne medlemmer. 

For mange er dette kanskje første gang de hører om Makrellgutta som selv om navnet ikke indikerer det er en gruppe for alle kjønn. Dette er en interessegruppe som er sagnomsust for å spre en fantastisk aroma av fisk dyppet i tomat rundt på lesesaler og oppholdsrom for den allmenne informatiker ved NTNU. Det antas at årsaken til Makrellgutta sin eksistens i seg selv er et direkte resultat av at Online sine medlemmer har et unaturlig vondt, og litt merkelig, forhold til dette magiske pålegget. Dessverre, for meg i hvert fall, er siste synlige tegn på aktivismen datert 2018, da gratis makrell i tomat var å finne for en begrenset periode på kontoret. Og ut i fra alle hatmeldingene som har haglet mot meg i Prokom, og på gata generelt forøvrig, ser jeg at nødvendigheten av Makrellgutta i 2021 ikke er noe mindre enn den var i 2018!     

Jeg er av den formening at de som hater noe snakker høyere enn de som liker noe i matsaker. Det er derfor all kritikken som har haglet mot meg innad i Prokom siden jeg ble leder preller av meg. Når jeg en dag går av som prokomleder, og ifølge kritikken er det ikke lenge til, så skal man ikke se bort ifra at Makrellgutta plutselig er på A4 igjen med meg i spissen som sprer det gode budskap med full kraft. Peace Out!

**PS!** Vil du lese mer om Makrellgutta er det bare å klikke på linken under:

[https://online.ntnu.no/wiki/online/info/innsikt-og-interface/interessegrupper/makrellgutta/](https://online.ntnu.no/wiki/online/info/innsikt-og-interface/interessegrupper/makrellgutta/)