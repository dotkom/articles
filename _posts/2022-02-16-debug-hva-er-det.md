---
title: "Debug - Hva er det?"
layout: artikkel
tags:
  - debug
date: "2022-02-16T12:57:26+01:00"
modified_date: "2022-02-16T13:15:48.266962+01:00"
image: "/assets/Debug logo banner.png"
image_alt: "Banner for Debug-artikkel"
author:
  - Ingvild Løver Thon og Aleksander Karlsen
ingress:
  "Å være en del av Online er kanskje (uten tvil) noe av det kuleste du kan være
  med på. Vi kan starte med å si at dette ikke er den typiske artikkelen du er
  vant til å lese her på OW, men den er fremdeles like viktig å lese. Selv om de
  fleste av oss har det bra til vanlig, er det ikke alltid slik. Når vi er en
  stor gjeng som skal omgås i 3, kanskje 5 (!), år er det ikke en selvfølge at
  dette skjer uten problemer. Det er derfor Debug er her, men hva er egentlig
  Debug?"
excerpt: "Hva er Debug?"
slug: "debug-hva-er-det"
photographer: "Benedicte Helen Myrvoll"
---

Det aller første du tenker på når du hører ordet debug er sannsynligvis
debugging av kode; vi er tross alt informatikkstudenter. Å finne problemer i
koden er som regel ikke så vanskelig, det er bare å se etter de røde strekene -
men hva gjør du når du har problemer i livet? Og hva med de gule strekene?? Det
er her Debug kommer inn. Du kan komme til oss, uansett om det skulle være store
eller små problemer. Det er også viktig å påpeke at Debug ikke handler om å
debugge deg, men situasjonen du er i. Vi er her for å støtte deg.

Så hvem er egentlig Debug? Vi er deg: en gjeng med informatikkstudenter som har
tatt på seg oppgaven å hjelpe Online med å bli et enda bedre sted å være. Det
virker kanskje litt skummelt å få hjelp med de sosiale problemene sine i Online
fra andre onlinere, men vi kan jo starte med å si at vi selvfølgelig har
taushetsplikt. Og nei, vi er ikke psykologer, men vi hjelper deg gjerne med å
komme i kontakt med de tilbudene som finnes der ute som passer for deg.

### Debug hva?

Debug er Online sitt uavhengige varslingsorgan, men hva vil det si? At vi er
uavhengige betyr enkelt og greit at vi ikke tilhører noen komité, vi styrer oss
selv. Vi gir ingen innsyn i våre saker, ikke engang til Hovedstyret. Det er en
av fordelene med å være uavhengige - vi svarer ikke til noen. I hovedsak har
Debug tre ansvarsområder: konflikthåndtering, rådgivning, og håndtering av
varslingssaker. Dette kan du lese mer om i våre
[retningslinjer](https://old.online.ntnu.no/wiki/online/info/innsikt-og-interface/retningslinjer/debug/).

### Hvordan funker det?

Så i det tilfellet du skulle finne deg i en kjip situasjon, hva gjør du?

1. Send en epost til debug@online.ntnu.no, eller kontakt et medlem personlig. Du
   kan også komme til kontaktskjemaet vårt via den nye knappen øverst til høyre
   på OW!
2. Vi kontakter deg og du vil få en støttespiller du kan snakke med.
3. Hvis ønskelig fasiliterer vi et møte mellom partene (om det er relevant).
4. Avhengig av hvordan et dialogmøte går, vil vi enten avslutte her eller ha
   flere møter.
5. Til slutt vil vi følge opp alle parter som har vært involvert.

### Så, hva er Debug?

Debug er en gjeng med informatikkstudenter med mål om å gjøre Online til et
hyggelig sted å være. Vi fungerer som et uavhengig varslingsorgan slik at du
skal føle deg trygg hvis du kontakter oss. Og hvis situasjonen skulle være der,
så er det bare å trykke på den gule knappen med utropstegn på OW!

Til slutt, vi har en nullvisjon - ingen skal ha behov for at vi finnes. Ikke
fordi vi ikke vil ha noe å gjøre, men fordi det betyr at alle har det bra og
trives i Online.
