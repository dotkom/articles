---
title: "Generalforsamlingen 2016"
layout: post
tags: 
 - generalforsamlingen
date: "2016-04-16T14:39:00+02:00"
last_edited: "2016-04-16T14:40:01.260452+02:00"
---
En gang i året samles alle onlinere for å bestemme hvilken retning Online skal ta det neste året. Generalforsamlingen er linjeforeningens høyeste organ, og her gjennomgås vedtekter, regnskap, budsjett og det velges nytt hovedstyre. I år holdes generalforsamlingen mandag 18. april.

![Bilde av deltakelse på fjorårets generalforsamlingen](https://online.ntnu.no/media/images/responsive/d849f02d-3663-4669-8ec6-3e6f3cbe12ce.jpeg)

Noe av det mest spennende som skjer under generalforsamlingen er valg av nytt hovedstyre. Da skal det velges nye ledere av komiteene i Online, ny leder av Bank- og økonomikomiteen, samt ny leder og nestleder av hovedstyret. Dette blir spennende valg, og du som medlem har både stemme- og talerett. Det betyr at du kan være med å bestemme hvem som skal lede linjeforeningen det neste året. Kandidatene som har stilt til valg kan du se [her](https://online.ntnu.no/wiki/online/generalforsamlingen/2016/valg/).

#### Endringer i vedtektene

Hovedstyret har den siste tiden jobbet mye med å skrive om og endre vedtektene, og har lagt fram forslag som det skal stemmes om på generalforsamlingen. Vedtektene kan man si er loven til linjeforeningen, og det som bestemmes i vedtektene må alle i linjeforeningen følge. Også ridderordenen har kommet med forslag til endringer, og alt kan du lese [her](https://online.ntnu.no/wiki/online/generalforsamlingen/2016/vedtekstforslag/).

Alle medlemmer har også mulighet til å legge fram saksforslag. Disse skal sendes inn senest 14 dager før generalforsamlingen, og i år har det blitt sendt inn fem saksforslag. Alle disse skal diskuteres og stemmes over på generalforsamlingen, og hva saksforslagene er kan du lese [her](https://online.ntnu.no/wiki/online/generalforsamlingen/2016/saksforslag/).

#### En lang kveld

Generalforsamlingen begynner klokken 15:00, og finner sted i KJ1. Den tar vanligvis flere timer, men det er heldigvis mange i linjeforeningen som sørger for at generalforsamlingen blir en hyggelig kveld. Trivselskomiteen stiller med kaffe, litt å bite i og en rekke kioskvarer. Det blir hyppige pauser med mulighet for benstrekk og frisk luft, samt at det blir mulighet for å bestille pizza i løpet av kvelden. Alle medlemmer oppfordres til å møte opp og bruke stemmeretten sin!
