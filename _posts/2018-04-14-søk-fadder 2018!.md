---
title: "Søk fadder 2018!"
layout: post
tags: 
 - fadder,
 - masterfadderuker,
 - fadderukene 2018
date: "2018-04-14T12:00:00+02:00"
last_edited: "2018-04-14T17:38:07.656262+02:00"
---
Førsteårsstudenter fra både bachelor og master trenger faddere for å få en god introduksjon til studielivet med Online. Still opp og gjør en forskjell!

![Koselig bilde fra fadderukene 2017, kan brukes til promotering](https://online.ntnu.no/media/images/responsive/34a15dcf-66da-4ff5-9405-8e154a5bfe03.jpeg)

### Fadderuker for alle

Velkomstkomiteen er allerede godt i gang med å planlegge to fantastiske fadderuker for både nye og gamle Onlinere! Ikke bare har velkom passet på å inkludere gamle og kjære arrangementer som hybel-til-hybel, Facebook-fest og togaparty, men komiteen har også planlagt mange andre nye, flotte arrangementer. Deriblant finnes det en flust av edruarrangementer for de som vil på pirbadet, spille bowling eller gjøre noe annet avslappende under fadderukene. Arrangementene er godt planlagt og det finnes noe for alle!

For å virkelig kunne inkludere alle og enhver av de nye studentene, har komiteen i år bestemt seg for å opprette egne masterfadderuker. Ta det helt med ro, det er ikke snakk om en tvungen separasjon mellom yngre og eldre studenter, men heller en løsning som bedre reflekterer hva de forskjellige gruppene antagelig vil delta på. Velkom har inkludert medlemmer fra masterkullene som passer på at deres fadderbarn får en så god introduksjon til Online som mulig. Kontakt Simon Hagen Strand, Erlend Gjelsvik eller Claus Bugge om du har spørsmål om masterfadderukene.

### Delta på fadderukene

Du sitter garantert og tenker at det ikke er noen tvil om at du stiller som fadder til etter sommeren. Det er jo tross alt supergøy for fadderne! Selvsagt er det gøy, men det finnes flere grunner til å søke som fadder også. Å være fadder er å ta på seg et ansvar om å gi nye studenter et fint møte med NTNU, studielivet og Online linjeforening. Det forventes at du stiller opp under hele perioden og gjør en innsats for å inkludere alle, selv de som melder seg ut eller sjelden deltar på arrangementene. Uansett får du muligheten til å møte nye mennesker og få nye venner på NTNU. Hvis det skulle være noen tvil om hva jeg vil frem til her: søk om å få være fadder 2018!

**Fristen for å søke er 20.04, klokken 16:00. Søknadsskjemaet ligger [her](https://docs.google.com/forms/d/e/1FAIpQLScZJGsrMX6XPfz5aaz7vA49EZI9yM1YUErBwsB6XgDN0NqLFQ/viewform). Sitter du igjen med flere spørsmål eller andre tanker? Ikke nøl med å sende en mail til velkom@online.ntnu.no**
