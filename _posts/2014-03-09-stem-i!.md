---
title: "Stem i!"
layout: post
tags: 
 - C#,
 - kor,
 - sang
date: "2014-03-09T00:00:00+01:00"
last_edited: "2015-11-01T06:29:09.015059+01:00"
---
Informatikere flest sier sjelden nei til en runde med “Nu klinger” i festlige anledninger, men de fleste lar sangkarrieren stoppe der. Nå har det kommet en mulighet for at labre røster kan få kjørt seg litt: Online har startet eget kor!

![Tidligere /dev/spkr, nå C# gjennomfører korøving i en forelesningssal, med Vigdis Hanto på piano.](https://online.ntnu.no/media/images/responsive/7083a388-4e64-4565-8e52-bb30048ab50e.jpeg)

De tre siste ukene har en liten gruppe mennesker samlet seg i EL6 for å utforske hva denne sangstemmen kan gjøre i samspill med andre. I bresjen står Vigdis Hanto, som har god musikalsk erfaring i form av musikklinja på videregående med sang som hovedinstrument og dirigering av kor. 

Vigdis forteller at det var et ønske om at Trivselskomiteen skulle ha et prosjekt som de kunne holde på med. Samtidig ønsket de et tiltak for alle informatikere, ikke bare komitémedlemer. 

– John (leder i Trivselskomiteen, red. anm.) hadde tenkt på å starte det tidligere, men hadde ikke tid til å organisere det selv. Siden jeg har litt erfaring med kor fra tidligere var det naturlig at jeg skulle ta ansvaret for at /dev/spkr skulle bli en realitet, sier Vigdis.

#### Ikke bare komitémedlemmer
TriKom ønsker at koret skal være et tilbud for alle. Det skal ikke være noen terskel for å bli med, nivået tilpasses de som kommer, og hovedmotivasjonen er å ha det gøy. 

I /dev/spkr skal alle ha muligheten til å lære noe, enten de ikke vet noe om korsang og noter eller de er rutinerte korister. Og de skal få være med på egne premisser. 

– Studenter har en travel hverdag, og man prioriterer forskjellig. Ønsker du for eksempel å komme annenhver gang er det helt lov, sier Vigdis.

#### Et kor uten korister er intet kor
Hun presiserer likevel at dette er et prøveprosjekt, og at ingenting er spikret.

– Vi er nødt til å være realistiske og innse at et kor er avhengig av ildsjeler som er engasjerte og møter opp hver gang for at ting skal gå rundt, sier Vigids og forklarer videre at det er ikke bare snakk om å ha en dirigent som står foran og leder koret. Det kreves forberedelse i forkant av øvelsen også, og forberedelsene avhenger av størrelsen på koret.

Øvelsene er hver torsdag klokken 18 til 20 på Gløshaugen, og Vigdis ønsker at de skal være så varierte som mulig. 

– Vi begynner hver øvelse med oppvarming av stemme og kropp. Så synger vi sanger, gjerne litt fra tidligere øvelser og litt nytt. Noter er ikke noe vi bruker mye ennå, men hvis folk er interesserte kan jeg lære bort teori. Da slipper vi å lære alle sangene helt utenat, sier Vigdis.

#### Store drømmer
Selv om koret bare er i startgropen, og dets overlevelse avhenger av om folk møter opp, skorter det alldeles ikke på ambisjonene. På repertoaret står sanger som Vigdis har sunget før og likt, litt kanon, litt flerstemt og en studentersang eller to. 

– Målet er jo å få til “Nu klinger” firstemt, men dette er langt frem i tid og krever både øving, erfaring og ikke minst deltakere, sier Vigdis. 

Deltakerne kan gjerne komme med egne forslag, og Vigdis forteller at det rom for at folk kan bidra ved å dirigere, eller lede på andre måter. En konsert er det langt frem til, men hvis alt går som det skal er det ikke en drøm som bør avskrives. Det nærmeste er kanskje en opptreden på Realfagskjelleren eller på neste immatrikuleringsball. 

Uavhengig av hva som blir de endelige oppgavene til det nyoppstartede koret håper vi på en lys fremtid.
