---
title: "Pendelmysteriet"
layout: artikkel 
tags: 
 - pendel
date: "2013-11-19T00:00:00+01:00"
modified_date: "2015-11-01T06:30:09.772988+01:00"
image: "/assets/Pendelen på Realfagbygget.png"
imageAlt: "Focault pendelen på realfagbygget har veltet alle pinnene."
author:
 - Nils Herde
ingress: "Det er ingen tvil om at den beryktede pendelen i Realfagbygget er en av Trondheims største attraksjoner. Det er alltid like fascinerende å observere den magiske kulen velte de pent oppstilte pinnene en etter en til de ligger grå og kalde på gulvet. Men hvem er det egentlig som bringer disse pinnene opp i posisjon før solen treffer Sentralbygg 2?"
ingress_Short: "Hvordan gjenoppstår de magiske pinnene egentlig fra de døde?"
slug: "pendelmysteriet"
---
Det var tidlig onsdags morgen. De fleste normale studenter sover på denne tiden for å forberede seg på en ny spennende og lærerik studiedag. Ikke proKom, nei! Klokken fire om morgenen var fire av våre medlemmer oppe og gjorde seg klare til en litt annerledes start på dagen. Vi skulle nemlig ha stakeout for å endelig avsløre hvem den mystiske helten som setter opp pinnene er. Med kaffe i den ene termosen og pølser i den andre, ankom vårt A-team Realfagbygget i halvsøvne. Vi satt opp camp i hjørnet for å ikke tiltrekke så mye oppmerksomhet, og få en god vinkel på pendelen for å kunne filme og ta bilder av begivenheten. 

Tiden gikk. Pølsene var tomme og kaffen var spist, men pinnene lå stille og forlatte, fulle av skam og ensomhet. Da klokken nærmet seg åtte begynte vi å miste håpet, kanskje pinneoppsetteren var syk denne morgenen. Vi ble enige om å gi opp håpet da vi plutselig hørte klirring av nøkler på avstand fulgt av tunge langsomme skritt. Med nytt håp fikk vi raskt pakket opp kameraet og gjorde oss klare til å fange dette sjeldne øyeblikket. Vi satt stille som mus med hjertet i halsen, og hørte skrittene komme sakte, men sikkert nærmere pendelen. Da skikkelsen endelig kom til syne, ble det full panikk blant oss. Kameraer og kaffekopper ble slengt rundt i fullt kaos, da vi kjempet oss mot utgangen. Alle kom seg trygt ut i live, men den dag i dag vil ingen av oss snakke om hendelsene som utartet seg i realfagbygget denne onsdags morgenen. Kun én av medlemmene filmet kaoset som oppsto. 
	
Denne filmen kan du se på eget ansvar [her](http://bit.ly/HSt332).