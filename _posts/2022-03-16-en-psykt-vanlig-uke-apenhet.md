---
title: "En psykt vanlig uke: Åpenhet"
layout: artikkel
tags:
  - online
  - mental helse
  - En Psykt Vanlig Uke
  - Åpenhet
date: "2022-03-16T13:46:12+01:00"
modified_date: "2022-03-16T14:00:18.675660+01:00"
image: "/assets/En psykt vanlig uke 2022.png"
image_alt: "Banner for en psykt vanlig uke 2022 om temaet Åpenhet"
author:
  - Magne Slåtsveen
ingress:
  "Da er det igjen tid for en av de viktigste ukene i studieåret til en student.
  Det er nemlig “En psykt vanlig uke” denne uken! Dette er en uke som setter
  mental helse i fokus ved å ta for seg et viktig tema, og i år er temaet
  Åpenhet."
excerpt: "Det er igjen en psykt vanlig uke! Og i år er temaet Åpenhet"
slug: "en-psykt-vanlig-uke-apenhet"
photographer: "Magne Slåtsveen"
---

Men hva er egentlig åpenhet? Åpenhet er et veldig vidt begrep som favner om
mange aspekter. Det kan være for eksempel å være åpen for andres meninger, åpen
for kulturelle forskjeller eller bare det å ha en lav terskel for å anerkjenne
at folk ikke alltid har det like godt som det ser ut utenfra. Denne artikkelen
tar for seg åpenhet ved å snakke om det å senke terskelen for de litt
vanskeligere samtalene.

### Dystre statistikker

Mental helse har i årtier vært en tabubelagt del av det norske samfunnet,
forøvrig det meste av verden også. Det er ikke til å stikke under stol at mange
studenter sliter med den mentale helsen sin i hverdagen. Semesteravgiften økte i
fjor for at SiT skulle få ansette faste psykologer, samt flere på deltid for å
dekke et økende behov under pandemien (1). Sit melder også i samme nyhet at
studenter generelt virker å ha det dårligere nå i 2022 enn før 2020.

I en artikkel fra 2022 på nrk.no slår NTNU alarm om at 1 av 2 studenter sliter
psykisk ifølge SHOT-undersøkelsen til fhi (2). Dette vil si at om du tar en tur
på stripa skal statistisk halvparten du møter på tidspunkt slite med sin mentale
helse. Det er godt at slike undersøkelser viser dette slik at man kan gjøre
tiltak, men kunne ting bedret seg om vi kollektivt var mer åpen om hverdagen?

### En viktig samtale om smått og stort

For vet du om vennen din på andre siden av bordet på A4 har det så bra med seg
selv som det virker utad? Om vi starter i det små med å prøve å skape en lavere
terskel for å ha åpenhet rundt vår mentale helse vil det potensielt til slutt
akkumulere til en kollektivt lavere terskel for åpenhet. Det er viktig å påpeke
at det er like viktig at du spør din venn om alt er bra som det er for
vedkommende å føle seg trygg nok til å komme til deg for å lufte tankene. Det
handler ei heller om å løse et problem, men å anerkjenne dets eksistens. Det å
føle at man ikke står alene kan i seg selv være en stor hjelp. Så prøv gjerne å
starte samtaler i vennegruppen din rundt mental helse. Kanskje vil dette låse
opp nye dører som gjør at dere kommer nærmere hverandre.

Det skal presiseres at å snakke om mental helse ikke kun er det å lufte sine
utfordringer. Det handler også om det å bare snakke om temaer innenfor mental
helse. For eksempel å starte en prat rundt de store psykiske problemene i
studentmassen. Og kanskje er det også en bedre start for å skape åpenhet i
gruppen enn det å gå rett på tanker man sitter inne med. Ved å se andre venners
syn på ulike temaer kan trygge en selv til å kanskje gradvis bli litt mer åpen
om sine egne vanskelige tanker. Dette går også motsatt vei i at om du starter en
slik samtale kan vennen din bli tryggere på deg og seg selv og gradvis føle at
terskelen for å åpne seg har blitt lavere. Så gjerne bare start en samtale med
en venn om et tema innen mental helse og senk den terskelen!

### En avsluttende utfordring

Jeg vil avslutte med en liten utfordring til slutt. De aller fleste har kjent på
følelsen av å gi slipp på en vond tanke som har befestet seg i hodet når man har
luftet det med venner, familie eller psykolog. Det er som oftest en god følelse
som fyller rommet hvor tanken engang lå og hverdagen har kanskje blitt et hakk
lettere. Jeg vil derfor utfordre alle som leser denne artikkelen og føler for å
si noe, men ikke helt tør, til å hoppe ut i det og lufte en av sine tanker som
man sitter inne med. Kanskje vil dette gjøre din hverdag bedre og at på til vil
det potensielt skape en åpenhet i Online om at et liv ikke nødvendigvis er en
dans på roser, selv for en informatikkstudent med hele verden for sine føtter!

Føler du for å kontakte noen for en prat kan du via denne linken finne ulike
tjenester som kan bistå dine behov (“Andre tilbud” gir også tjenester utenfor
Sit):

- <https://www.sit.no/helse/v%C3%A5re-samtaletjenester>

Referanser:

- (1): <https://www.sit.no/nyhet/sit-styrker-psykologtilbudet-til-studentene>
- (2):
  <https://www.nrk.no/trondelag/ntnu-slar-alarm-om-studentenes-psykiske-helse-1.15829747>
