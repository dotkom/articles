---
title: "Så du har havnet i karantene"
layout: post
tags: 
 - karantene,
 - covid-19,
 - korona
date: "2020-03-14T17:00:00+01:00"
last_edited: "2020-03-14T17:06:59.413878+01:00"
---
Koronaviruset har virkelig satt en støkk i det norske samfunnet, eller hva? Jeg tror nesten dette er verre enn smørkrisen i 2011, og det gikk utover julekakene. Julekakene! Tenk det. Uansett må vi håndtere ett problem av gangen. Nå er det nemlig mange som settes i karantene grunnet COVID-19, dårlig ånde, eller giftig oppførsel i League of Legends. Blant disse er X-sport gjengen, som nylig har vært i Portugal for å prøve (og feile) å surfe bølgene i det store Atlanterhavet. Sporty eller ei, karantene blir det. To uker i samme rom kan gjøre deg fullstendig loco av kjedsomhet, spesielt når høyrearmen begynner å bli litt for sliten til å henge med. Derfor stiller jeg nå opp med et par alternative aktiviteter du kan bedrive mens verden brenner og du sitter i bomberommet.

![Vet egentlig ikke hva jeg skal si om den her. Dette er faktisk det verste jeg har laget, og jeg beklager til verdenssamfunnet for at jeg gjorde det. May God have mercy on my soul.](https://online.ntnu.no/media/images/responsive/79a6e9b4-2faa-42bd-b511-a909ebf00a49.png)

### Trene Crossfit med møblene

Ferietider er prima for å jobbe litt på sommerkroppen, men i karantene er ikke dette like enkelt. De fleste har nemlig ikke tilstrekkelig med utstyr til å komme seg over hvilepuls, og da må man rett og slett bli litt kreativ. Løsningen er enkel! Bare følg mine steg: Plukk opp klesskapet ditt. Og sett det ned igjen. Ser du hvor enkelt det var? Du er sterk allerede! Neste øvelse er ikke verre enn at du bare trenger å benke sengen din. Er du en av skapningene med kjærlighet i livet, har du nok dobbeltseng og dermed kroniske smerter i ryggen. Jaja, du får benke kjæresten i stedet. Til slutt må du selvsagt få i deg noen pullups også. Hopp opp, ta tak i brannvarsleren og sleng deg rundt som en nyfisket laks. Dette er alt du trenger for å se ut som Adonis på steroider når epidemien omsider er over på 2030-tallet.

### Bruke uhorvelige mengder dopapir

Før du gikk inn i evig isolat, kjøpte du deg sannsynligvis industrielle mengder dopapir. Dette vet jeg fordi jeg selv var sent ute med handletur, som førte til at rumpehullet mitt nå ser ut som en inntørket savanne. Det finnes så mangt av tørkerull-relaterte aktiviteter der ute! Du kan for eksempel holde deg forberedt og lage hundrevis av dorullnisser. Det er jo tross alt bare 10 måneder til jul. En annen aktivitet er å rulle seg selv inn i papiret, slik at du holder deg mumifisert på forhånd før viruset gir deg dødens søte løslatelse. Eller så kan du gi dopapiret til noen som faktisk trenger det. You decide!

### Lage kunst av tånegler

Det er to ting du har mye av: tid og tånegler. Jeg tar forbehold for at det jeg akkurat skrev kan være vanvittig feil, but hear me out. Du kan… ok, vet du hva, glem den her.

### Få fullstendig panikk

Ingenting hjelper på å få ut energien sin som å få totalt hetta og flippe ut som en kickflip i et hoppeslott. I disse koronatider er det absolutt ingen mangel på muligheter for dårlige avgjørelser, så her er det bare å velge og vrake! Skrik for full hals. Løp i sirkler. Begynn med kjederøyking. Slå hodet i veggen. Slå veggen i hodet. Gjør matriseregning for hånd. Barbér hodet og lim håret i taket. Galskapen vil ingen ende ta. Hvis du overlever dagen, kan jeg love deg at du får sove som en unge til neste morgen. Gitt at ikke koronaen har tatt deg, da. I så fall ville jeg kanskje roet litt ned på hodebarberingen.

### Skrive artikler

Å gjøre ting man ikke kan er faktisk overraskende underholdende. Bare se på meg! Jeg vil sterkt anbefale å misbruke norskkunnskapene dine, da det gir deg den herlige litterære gleden du aldri fikk etter tentamen i VG2. Skriv en bok, en artikkel, en dårlig Si;D-kronikk, eller hva enn du begjærer, så finner du ut at du egentlig er mer kreativ enn du trodde! Deretter kan du kaste alt i søpla etterpå, for ingenting er bra nok. Been there myself. Det er uansett greit å vite at selveste J. R. R. Tolkien skrev sitt mesterverk under hjemmekarantene forårsaket av at en eller annen weirdo spiste en flaggermus, så alt er mulig. Wow! Abonner for flere interessante Peter-fakta. Hvis du skriver noe kult for Onlinere eller IT-miljøet, så er det bare å kontakte nettredaktøren (undertegnede) for å få den klargjort og publisert på Onlines nettsider!

**Hvis du eller noen du kjenner har vanskeligheter for å skaffe mat o.l. til noen hjemmeværende, vil jeg anbefale å sjekke ut #karantene i Online-Slacken. Her tilbyr folk hjelp med innkjøp for de som trenger det!**
