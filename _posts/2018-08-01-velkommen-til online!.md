---
title: "Velkommen til Online!"
layout: post
tags: 
 - semesterstart
date: "2018-08-01T00:46:25+02:00"
last_edited: "2018-08-01T00:48:22.853101+02:00"
---
Ferien nærmer seg slutten, noe som betyr nytt semester, nytt storstipend og nye studenter! Dersom du nylig har kommet inn på bachelor i informatikk eller skal begynne på master, vil jeg gratulere deg med opptak og samtidig ønske deg velkommen til linjeforeningen vår, Online!

![17 mai bilde](https://online.ntnu.no/media/images/responsive/02f7017b-0ec6-4423-a97f-7abc63375112.jpeg)

Er du førstegangssøker, er det mulig at du hittil har vært vant med å få penger, mat, kjærlighet og kunnskap til livets opphold fra dine foresatte. Flott er det, men nå er det Lånekassa, Pizzabakeren og Online som skal ta over stafettpinnen, og ta vare på deg de kommende årene. Jeg kan ikke snakke for Lånekassa og Pizzabakeren, men vi i Online er ihvertfall veldig klare for å ta imot deg og dine medstudenter her i Trondheim om et par uker! Vi har lenge jobbet med å planlegge en heidundranes fadderuke som jeg sterkt anbefaler deg å bli med på, både for en kickstart av det sosiale og faglige, men også for å kunne ha en fadder å gå til dersom det er noe du lurer på. 

Du har sikkert haugevis med spørsmål, men ha litt is i magen, for de aller fleste kommer til å bli besvart i løpet av fadderukene. Er det derimot noe du lurer på i forkant av immatrikuleringen den 14.august, kan du sende en mail til **kontakt@online.ntnu.no**. Mens du venter på semesterstart kan du melde deg inn i facebookgruppen til informatikkstudentene ved NTNU som du finner **[her](https://www.facebook.com/groups/1547182375336132/)**. Program og informasjon rundt fadderukene finner du **[her](https://online.ntnu.no/splash/)**, så her er det bare å lade opp batteriene og vende nesa mot Trondheim, så sees vi snart!