---
title: "Disse tre vil lede Online"
layout: artikkel
tags: 
 - hovedstyret
 - generalforsamling
date: "2015-04-17T00:00:00+02:00"
modified_date: "2015-11-01T06:25:38.105979+01:00"
image: "/assets/Lederkandidater 2015.png"
image_alt: "Thor Håkon, Pia og Caroline stilte til valg for lederrollen av Online til generalforsamlingen 2015."
author:
 - Sverre Johann Bjørke
ingress: "Generalforsamlingen nærmer seg stadig. Noe av det mest spennende som skal skje på generalforsamlingen er valget av ny leder. Denne personen skal ikke bare styre skuta trygt, men og stake ut nye og spennende kurser."
ingress_short: "Snart skal ny leder av Online velges."
excerpt: "Snart skal ny leder av Online velges."
slug: "disse-tre-vil-lede-online"
photographer: "Kathrine Steffensen"
---
Vi møtte de tre forhåndsmeldte lederkandidatene for å høre hva Online betyr for dem og hva de har lyst til å utrette på et år som leder av linjeforeningen.


### Pia Lindkjølen

Hei, alle flotte informatikere! Jeg, Pia Lindkjølen, går i 4.klasse og jeg er veldig glad i Online <3 Jeg har sittet i fag -og kurskomiteen i snart 3 år og har vært leder det siste av disse. I min tid i Online har jeg vært med å starte ekskursjonskomiteen, som arrangerte Onlines første vellykkede utenlandsekskursjon til Kina. I forbindelse med dette var jeg også ansvarlig for den første gennomføringen av TechTalks. Jeg er også engasjert i informatikernes IT-ekskursjon, som arrangerer Oslo-ekskursjon for masterstudenter. I tillegg til dette har jeg ledererfaring fra UKA-13, som kurs- og foredragsansvarlig. 

Online er en stor del av hverdagen min. Det har vært det helt siden jeg kom til Trondheim i 2011. Jeg elsker at Online gir meg muligheten til å påvirke studiehverdagen til alle informatikere og at Online har påvirket min. Jeg elsker at jeg kan bruke tid til å prokrastinere og lære nye ting på Onlinekontoret, både faglig relevante ting og ikke fullt så faglig relevante ting. Online har vokst de siste årene og jeg tror vi er ved et veiskille, hvor vi må finne ut av hvordan vi kan gi Online et løft, for å sørge for at alle informatikere føler seg som Onlinere. 

Som leder vil jeg jobbe for nettopp det at alle informatikere skal føle seg som Onlinere. Jeg tror dette kan gjøres ved å utvide Online og sette fokus på at alle informatikere har noe å si og kan komme med forslag, for eksempel ved å starte egne nodekomiteer, eller interessegrupper. Jeg vil jobbe med inntrykket nye studenter får av Online ved å sørge for at alle nye informatikere får et infohefte med informasjon om hva en linjeforening er, og hva Online er før de starter. I tillegg syns jeg det er viktig å opprettholde et godt samarbeid med instituttet, både for å undersøke hvilke muligheter som finnes med tanke på samarbeidsarrangementer, men også i forbindelse med sammenslåingen som nå utredes. Det siste store jeg vil jobbe for som leder er at seniorkom fortsetter å utvikle seg slik at vi vil kunne arrangere Onlines første fadderuke, dedikert til nye masterstudenter, allerede til høsten!

Dersom du kommer på generalforsamlingen og stemmer på meg, lover jeg deg at jeg vil gjøre alt i min makt for å gjøre Online så bra som Online har potensiale til å være i løpet av mitt år som leder! Generalforsamlingen blir gøy!


### Caroline Odden

Jeg heter Caroline Odden og er en jente på 20 år fra Sarpsborg. Jeg går i andre klasse på informatikk og trives veldig godt med det! Da jeg startet på informatikk søkte jeg arrKom og satt der i to semestre. Jeg var også velKom-leder for fadderukene 2014 og hadde gleden av å møte de fantastiske førsteklassingene. Jeg er nå avtroppende nestleder i Hovedstyret og syns at det har vært et utrolig innholdsrikt år. Mine verv i Online har lært meg veldig mye, og jeg har møtt mange utrolig bra mennesker. 

Online betyr veldig mye for meg, jeg syns linjeforeningen vår er en god organisasjon og jeg er stolt av å få være en del av det! Online har som sagt lært meg mye og jeg angrer ikke et sekund på at jeg ble med fra førsteklasse. Personlig syns jeg Online gjør et godt arbeid med å ha et så stort og variert tilbud til alle medlemmene våre.

Det jeg har lyst til å utrette på et år som leder er blant annet å bidra til å gjøre Online enda sterkere, og bidra til en bærekraftig utvikling. Jeg vil også fortsette jobben for mer åpenhet i Online slik at alle informatikere blir inkludert. Jeg syns også det er viktig å få til et godt samarbeid med ulike organisasjoner og bedrifter. Dette vil bidra med at vi kan lære fra andres erfaringer, samtidig som vi kan bistå andre med erfaringer vi har bygd oss.

Online har vokst seg til å bli en stor organisasjon, og tidligere ledere har lagt ned en god dose arbeid for at Online har blitt den organisasjonen vi kjenner den som i dag. Som leder ønsker jeg å dra denne tradisjonen videre, finne veier Online kan ta for å forbedre oss, og viske vekk linjene mellom komiteer og medlemmer. Online skal være en linjeforening alle er stolte over å være et medlem av.

### Thor Håkon Bredesen
Hei. Thor Håkon heter jeg. Har du hørt om Offline? Jeg er redaktør for Offline, og har nettopp gitt ut min siste utgave. Nå vil jeg ut på nye eventyr, for å bidra mer til Online. Samtidig som jeg har vært redaktør, har jeg vært dataansvarlig for Studentlekene Trondheim 2015. Det innebar blant annet å sitte i SL-styret. I fjor var jeg leder for Profil- og aviskomiteen, og satt ett år i Hovedstyret. I løpet av det året sto jeg bak Gullblekka, en prisutdeling for linjeforeningsaviser, med formål å skape en sosial arena på tvers av linjeredaksjonene.

Online har definitivt vært den organisasjonen som har gjort mest for meg etter at jeg kom til Trondheim som student, og det er her jeg har møtt mine beste venner. Da vi ga ut Offline etter en lang og søvnløs Studentlekene-uke gikk det innover meg hvor mye Online betyr for meg. Sjeldent har jeg kjent på en så god følelse. Online har en stor plass i mitt hjerte!

Jeg opplever at komitémedlemmene i Online er en kjerne, som det kan være vanskelig for andre å komme inn i. I løpet av mitt år, skulle jeg bli valgt, vil jeg jobbe for å inkludere de som ikke er i komité og gi de eierskapsfølelse til linjeforeningen deres. Jeg vil derfor be Hovedstyret jobbe for å opprette interessegrupper, så de som vil kan engasjere seg, og knytte bånd til andre informatikkstudenter.

I disse spennende tider, med en ny Star Wars-teaser og generalforsamling, er det mye å se frem til. Husk også å være litt student innimellom. Sees på mandag!