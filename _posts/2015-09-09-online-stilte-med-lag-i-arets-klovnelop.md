---
title: "Online stilte med lag i årets Klovneløp"
layout: artikkel
tags: 
 - klovnestaffetten
 - klovneløp
date: "2015-09-09T00:00:00+02:00"
modified_date: "2015-11-01T06:25:16.669627+01:00"
image: "/assets/Online stilte lag i Klovneløpet.png"
image_alt: "Online stilte med lag i Klovneløpet 2015, eller klovnestaffetten som løpet også kalles."
author:
 - Hanna Sollie Storaker
ingress: "Lagspiriten var på topp, og det var kostymene også!"
ingress_short: "Lagspiriten var på topp, og det var kostymene også!"
excerpt: "Lagspiriten var på topp, og det var kostymene også!"
slug: "online-stilte-med-lag-i-arets-klovnelop"
photographer: "Hanna Sollie Storaker"
---
Torsdag 3. september ble Klovneløpet arrangert for fjerde gang, og Online stilte med sitt raskeste og modigste lag til stafetten. Laget bestod av Leif Marius Sethne Reppen, Silje Sævig, Ingrid Vold, Didrik Pemmer Aalen, Nicolas Almagro Tonne og Oscar Conrad.

####Støtter en god sak   
Klovneløpet arrangeres hvert år av frivillige studenter. Dette er en dag fylt med aktiviteter som hovedløp på 6 km, stafett på 260 m, paikasting på forelesere og diverse barnearrangementer. I tillegg til mange morsomme aktiviteter, støtter Klovneløpet også en god sak. Årets hovedsamarbeidspartner støttet med 150 kr for hver deltaker i Klovneløpet, der inntekten går til Sykehusklovnene ved St. Olavs Hospital. Begivenheten er med andre ord en mulighet for studentene å gi noe tilbake til byen.

####Raske som fy!   
Dagen startet med oppmøte klokken 09:00 på immatrikuleringsplenen. En halv time senere skulle hver og en på stafettlaget løpe en runde rundt gressplenen. Spenningen var høy og man kunne se blant annet meksikanere, teletubbies og operasjonsleger som allerede var i gang med løpingen. Online var i tredje heat og skulle løpe mot linjeforeningene Janus (Industriell Økonomi og Teknologiledelse), Nabla (Fysikk og matematikk) og Spanskrøret (Lektorutdanning i realfag).

Onlines stafettlag stilte i hva de selv mente var det raskeste kostymet de kunne finne fra dameavdelingen på H&M. Leopardtights og slangetopp. Om de var det raskeste laget, er det ingen tvil om i våre øyne, selv om Oscar presterte å falle rett før mållinjen. Vi som var tilskuere synes uansett at de gjorde en suveren jobb, og er stolte over stafettlaget som til slutt kapret 2.plassen i sin heat. Vi gratulerer Nabla som passerte oss i siste etappe og kom videre til finalen!