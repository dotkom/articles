---
title: "Moholt-kjellerne stengt ut semesteret"
layout: artikkel
tags: 
 - kjelleren
date: "2016-01-27T00:00:00+01:00"
modified_date: "2016-03-04T16:16:39.361884+01:00"
image: "/assets/Moholt studentby.png"
image_alt: "Kjellerne ved Moholt studentby er stengt på ubestemt tid grunnet dårlig brannsikkerhet"
author:
 - Baldur Kjelsvik
ingress: "Brannvesenet har etter gjennomgang av brannsikkerheten ved kjellerne stengt lokalene fram til utbedringer er gjennomført. – Kjellerne er stengt på ubestemt tid, sier Realfagkjeller-sjef, Martin Bjerke"
ingress_short: "Brannvesenet ikke fornøyd med brannsikkerheten til kjellerne."
excerpt: "Brannvesenet ikke fornøyd med brannsikkerheten til kjellerne."
slug: "moholt-kjellerne-stengt-ut-semesteret"
photographer: "Wikipedia CC"
---
Samtlige linjeforeningskjellere ved Moholt studentby er stengt for bruk etter pålegg fra brannvesenet. Natt til lørdag rykket nødetatene ut som følge av røykutvikling i fellesarealet til Omega-kjelleren, linjeforeningen for elektronisk systemdesign og kybernetikk. Det bekrefter boligdirektør i SiT Bolig, Lisbeth Aspås til [Under Dusken](http://dusken.no/artikkel/25614/-45/). Ifølge [adressa.no](http://www.adressa.no/nyheter/trondheim/2016/01/23/Rykket-ut-til-røykutvikling-i-studentby-12063651.ece) var det var intet behov for evakuering, og ingen personer tok skade av røyken. Årsaken til røyken er uvisst.

####Brannutredning viste mangelfull brannsikkerhet
<p>Fredag mottok SiT en brannutredning levert av Rambøll, der det kom fram at brannsikkerheten til kjellerne var uforsvarlig. Etter et ekstraordinært møte mellom kjellersjefene og SiT den 27. januar, kom det fram at brannvesenet så det nødvendig å stenge samtlige kjellere etter å ha lest Rambølls utredning. Som forsvarlige eiere hadde SiT uansett stengt kjellerne etter å ha satt seg inn i rapportene fra Rambøll, skal boligdirektør Aspås ha sagt til Under Dusken.

SiT forklarer at de ikke kjenner til brannsikkerheten til hver enkelt kjeller, men at en rekke fellesutbedringer må gjennomføres før de kan gjenåpne kjellerne. Dette er noen av punktene som må forbedres:
*Et nytt elektrisk anlegg.
*Fastmontering og merking av brannslokningsapparater.
*Rømningsvinduer må erstattes med rømningsdører med en trapp ut i friluft. Dette skal etter sigende være den mest omfattende delen av utbedringene.
*Inngangsdøren må tilpasses forskrifter for forsamlingssteder.

#### – Blir ikke åpnet igjen dette semesteret
Kjellersjef for Realfagskjelleren, Martin Bjerke, sier til Online at kjelleren etter all sannsynlighet ikke vil bli gjenåpnet dette semesteret.
– Etter utbedringer må vi søke til kommunen om å få det godkjent, sier Bjerke. Han påpeker at det er lite håndfast informasjon rundt situasjonen.

Fram til utbedringene er gjennomført og søknaden om gjenåpning til kommunen godkjennes, er all aktivitet på kjellerne avlyst. SiT vil ikke kreve leie av linjeforeningene i denne perioden, og vil la kjellerne disponere lokalene som lager.