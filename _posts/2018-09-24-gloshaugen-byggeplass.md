---
title: "Gløshaugen byggeplass"
layout: artikkel
tags: 
 - Gløshaugen
 - byggeplass
 - bygg
 - bygging
date: "2018-09-24T10:00:00+02:00"
modified_date: "2018-09-23T17:19:09.406143+02:00"
image: "/assets/Gløshaugen byggeplass.png"
image_alt: "Bilde til artikkel om byggeplass, liksom why why why"
author:
 - Peter Rydberg
ingress: "Hva er vel bedre enn å komme tilbake fra ferien til det uendelige byggeprosjektet på Gløshaugen, steinbruddet som bare blir dypere? Tja, kan helt ærlig tenke meg ganske så mye, som for eksempel ting som involverer to kilo påtent kattehår under en konkurranse om å spise flest mugne østers. All denne byggingen er ikke bra for oss late Onlinere."
ingress_short: "Byggearbeidet vil ingen ende ta"
excerpt: "Byggearbeidet vil ingen ende ta"
slug: "gloshaugen-byggeplass"
photographer: "Peter Rydberg"
---
###Lego Trondheim
Hva som bygges rundt om i Trondheim, er det ingen som vet. Det som er tydelig, derimot, er at høyere makter insisterer på å fremkalle gravemaskiner og grushauger på hvert gatehjørne i den lille byen vår. Én dag er veien forbi Gløshaugen rett og fin, den neste er hele området et ti meter dypt hull fylt med vernestøvler og uteliggere. Ingen hadde fått vite at Gunnar Bovim skulle grave rett ned i bakken for å finne gull, og at arbeidet ikke blir ferdig før høsten 2033. Det er så mye byggearbeid i Trondheim at skaperne av Fifty Shades of Grey ringte ordføreren for å få tilbake all kjettingen som ble lånt.

Så hvorfor er dette et problem? For de av dere som finner store gleder i de små tingene, som å stjele oransje skilt på fylla etter nach, så er nyhetene om at det skal bygges et nytt slott midt på Elgeseter Gate kanskje bare bra. For oss som bor på Moholt og må svinge unna stengte veier som Petter Northug i en rånesession, er ikke slike nyheter alltid like velkomne. Når man først finner en ny vei hjem som ikke involverer asbestforgiftning, så dukker det opp en trøtt type med gul hatt som skal snu asfalten opp-ned. Å lære seg å løse algoritmer for Shortest Path Problems har aldri vært mer relevant enn når halve Trondheim ser ut som en krigssone.

###Ingen ende ta
Nå har jeg bare bodd i Trondheim i litt over to år, men jeg er ganske så sikker på at enhver centimeter av veien ned til Gløshaugen har blitt bearbeidet på ett eller annet vis i løpet av tiden min her. Busstoppet utenfor Realfagsbygget har eksistert i pulverform det siste året, som skaper kaos for de stakkars studentene som prøver å komme seg levende frem til forelesning. Etter hva jeg kan se, så tar ikke alt byggearbeidet i Trondheim slutt med det første. Så det er bare å belage seg på ugjennomtrengelige veier og i alle fall nyte at jobben vår ikke går ut på å grave i søla når det regner. Okei, det siste der hørtes faktisk litt gøy ut.