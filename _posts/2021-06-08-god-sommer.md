---
title: "God sommer!"
layout: artikkel
tags:
  - sommer
  - korona
  - corona
date: "2021-06-08T18:00:00+02:00"
modified_date: "2021-06-08T17:56:56.973584+02:00"
image: "/assets/Sky-grin-sol-maske-bilde haha.png"
image_alt:
  "Teit, små-cursed bilde av en sky som griner og har en maske med en sol på
  seg. ikke døm meg"
author:
  - Peter Rydberg
ingress:
  "Da var det sommer igjen, gitt! Jaggu kom den fort også, for juni snek innpå
  meg som lukten fra laksebiten jeg hadde latt ligge litt for lenge i
  kjøleskapet i forrige uke. Med den varme årstiden følger det herlige været, de
  gode luktene, den grønne naturen, og alt annet sommeren har å by på. Hvis man
  er oppmerksom, kan man faktisk se elsparkesyklene blomstre i veikanten! Selv
  er jeg veldig glad i lukten av nyklipt gress. Akkurat dét er kanskje litt
  kjipere for pollenallergikerne, da. Dere får bare ha det så gøy under dyna de
  neste par månedene. Bli der til november for sikkerhets skyld!"
excerpt: "Sommer’n er her igjen."
slug: "god-sommer"
photographer: "Peter Rydberg"
---

### Skaff deg indre ro

Ferieplanene til onlinere er mange! Noen drar på fjellet i Norge. Noen stikker
på surfetur i Norge. Noen reiser til Syden… i Norge, på en eller annen måte.
Nei, greit, det skjer kanskje ikke så mye for tiden. Kærra kan ta seg en bolle.
Vi informatikere er jo ressurssterke, så å finne på morsomme aktiviteter burde
jo ikke være helt umulig. Finn på noe digitalt med gjengen din mellom de korte
stundene du ikke gror fast i din lokale park. Spis ymse sopp i en skog der ingen
kan høre deg. Ta med deg en kompis eller én og ofre vedkommende til værgudene.
Ellers kan jeg jo friste med en aldri så liten kont på slutten av sommeren! Da
kan du bruke tiden på litt deilig eksistensiell stress under de varme
sommermånedene.

For deg som er litt stressa for pandemien, så er det selvsagt forståelig. Den er
på ingen måte over enda. Jeg kan anbefale å begrense nyhetsinntaket, og i alle
fall la være å telle pikslene på vaksinegrafen til enhver tid. Da stresser man
mindre over en allerede kjip situasjon. Før du vet ordet av det, tikker det inn
en SMS som sier at du nå har muligheten til å vaksineres. I frykt for å sitte
her på min Høie hest, vil jeg selvsagt oppfordre alle til å ta vaksinen når det
omsider blir mulig. Hvis du rasjonelt sett ikke kan ta vaksinen, skal du
selvsagt få slippe. Om frykten er irrasjonell derimot, får du bare bite i det
sure eplet! Deretter tygger du. Svelger. Og gjør det om igjen. Et godt eple
forlenger livet, sies det. Jeg tror jeg må bli bedre på ordtakene mine.

### Online tar aldri pause

Onlinere flest drar kanskje fra Trondheim under sommeren, men Online tar ikke
pause av den grunn! Først og fremst er det i år, som alle år, planlagt
sommerfest i Oslo. Datoen er foreløpig satt til 16 juli, men nærmere detaljer
overlater jeg til gjengen i Hovedstyret når de blir ferdige med å nappe ut
metall av niplene sine. Underveis i sommeren blir det også lansert en flunkende
ny promovideo til Online! Hvis ikke _det_ pirrer kommende informatikere, må vi
nesten begi oss ut på eventyr blant voksenvideoer i de mørkere delene av
internettet. Og apropos nye informatikere, fadderukene sparkes jo i gang i
midten av august også! Der har du noe å fantasere om mens du sitter inne og øver
deg til konten for Dragvoll-faget du trodde skulle bli lett.

Til slutt en liten beskjed fra undertegnede. Min tid som nettredaktør er herved
over, da jeg har fått besøksforbud fra samtlige i komiteen. Javel, det har
egentlig mer å gjøre med at jeg nå har fått fastjobb i Oslo. I skrivende stund
sitter jeg i bilen på vei til mitt livs neste kapittel. Du vet, kapittelet
forfatteren ga opp litt hvor ting bare skjer og gamle karakterer dukker opp helt
ut av det blå. Jeg kan være fornøyd med det! Hvis dere lurte, så er ikke dette
døden av OW, Slack-spam, og vitser om Northug. Videre kommer Peder “Pedde” Espen
og Bendik Brunvoll til å styre driften her i nettredaksjonen, så det er det bare
å se frem til! De har begge syke tanker og flere Offline-artikler under beltet.
Jeg vil bare takke for meg og ønske alle en riktig god sommer!
