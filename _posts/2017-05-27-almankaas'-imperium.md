---
title: "Almankaas' imperium"
layout: post
tags: 
 - imperium,
 - almankaas
date: "2017-05-27T20:11:00+02:00"
last_edited: "2020-05-03T15:04:29.011153+02:00"
---
I disse dager skjer det en stille revolusjon på P15. SiT er i harnisk over tapte inntekter fra Dagens baguetter, og selv Onlinekontoret har kjent på kroppen at salget av Mama-nudler har gått ned med hele 6 kroner. Møt gutta bak storsuksessen.

![Almankaas' imperium](https://online.ntnu.no/media/images/responsive/9befc939-4b6b-41fd-9e2b-a4642659cda3.jpeg)

Jeg møter guttene bak ASA Catering på lesesal. De har samlet seg på samme bord, og fra det tilsynelatende lite mistenkelige bordet drives bedriften. Det er nemlig snakk om en lunchordning uten sidestykke, hvor tre informatikkgutter lager lunch til nettopp deg.
Du får en kyllingfilet, en liten bråte med pasta, en hel tomat og (heldigvis oppkuttet) agurk. Først kom maten i matbokser, men produksjonsprosessen har blitt effektivisert og fra nå av kommer lunchen i ziplock-poser.

I tillegg er det enorme fordeler ved å bestille herfra. Ikke bare får du servert lunchen direkte fra lesesal 321; du får ubegrensede mengder lekker Rema-pesto, og hvis du er på godfot med CEO Almankaas får du mandler som snacks om du stiller deg opp ved matstasjonen og ser søt ut, som reklame for resten av studentene på sal. Undertegnede har spist mye mandler og har dermed fått æren av å møte guttene i ASA Catering: Almankaas, Sørmo og Aarsnes.

**Hva var motivasjonen for å starte opp ASA Catering?**  
Almankaas: En kompis hadde aldri med lunsj, og jeg tilbød meg å lage. Han vippset meg 40 kroner, og plutselig ville 3 nye ha da jeg kom på skolen. Neste dag var det 12, og på det meste har vi hatt 20 bestillinger. Nå er vi tre ansatte og veksten er formidabel.

**Så nå er det en ekte bedrift?**  
Sørmo: Ja, det er klart. Almankaas er CEO, jeg er CMO, og Aarsnes er CFO. Vi har skjønt at du kommer ingen vei med flat struktur. Du må være jævla fremoverlent hvis du skal hevde deg i dette beinharde markedet. Det er oss eller storkiosken. Vi er i enorm vekst, bare så det er klart.

![size: small](https://online.ntnu.no/article/55/almankaas-imperium/)

Graf: Kundevekst i ASA Catering. Kan uttrykkes ved 1.81839 e^(0.613706 x) og viser til uendelig stort vekstpotensiale

**Tar det mye tid å drive bedriften?**  
Almankaas: Det spørs. Å koke pasta til mange kan ta en liten stund, men kyllingene setter du rett i ovnen. Badadom, badabing, liksom. Det vi bruker mest tid på er å skrive kjærlige meldinger til alle som skal ha mat. Det er dit penga går, kan du si.

**Ja, for hva er det egentlig du betaler for når du kjøper denne lunchen?**  
Aarsnes: Det er så klart kvaliteten. Nå har jeg for eksempel begynt å skjære tomaten i flere skiver, og det er klart at det koster med så mange kniver du bruker til det. Og så er det kjærligheten som legges i hver eneste hyggelige melding. Alle våre ansatte har nå tatt TDT4100 Grunnleggende empati, og skriver nå motiverende meldinger uansett hvor mange fag du har strøket i.

**Hvor er ASA Catering om 5 år?**  
Aarsnes: Da har vi kastet ut SiT fra Gløshaugen for lenge siden. Alle spiser vår lunch.
Almankaas: Vi har en yacht på deling, og kjører rundt i Asia. Ingen tvil om det. Plastikkposen med kylling og pasta skal til fjern og nær.

Så, hvordan kan du få tak i en slik lunch, spør du? Du finner den ikke. Den finner deg.
