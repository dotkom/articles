---
title: "It’s go time"
layout: post
tags: 
 - semesterstart,
 - fadderukene,
 - ny på informatikk
date: "2019-08-07T10:00:00+02:00"
last_edited: "2019-08-06T21:54:12.871434+02:00"
---
Det skjer igjen. Om ikke lenge skal Norges runner-up til hovedstad nok en gang fylles til randen med studenter, i likhet med en døgnåpen Burger King med ledig gulvplass. Enten du er lommekjent i Trondheim eller helt fersk blant byens fire gater, oppleves det alltid som magisk å finne seg til rette i studentlivet på starten av semesteret.

![August er enehersker, all hail August](https://online.ntnu.no/media/images/responsive/72f7113d-3833-4ca5-a498-4eccbb833db7.png)

### Null peiling, null problem

Dere som har vært i byen en stund og er vant til informatikk, Online og kontordildo, vet allerede hva det går i. Fadderuker, bedriftspresentasjoner, kurs og fest er intet nytt for en erfaren student med spesialisering innenfor håpløshet. Trondheim er et herlig sted å være når man kan benytte seg av alt vår kjære linjeforening har å tilby. Derfor dedikerer jeg denne artikkelen om semesterstart til alle de nye studentene på informatikk, mens kjedelige andreklassinger må vente på tur. Hvis du vil lese en artikkel som handler om akkurat deg, [les fjorårets da](https://online.ntnu.no/article/76/semesterstart/), herregud. For nå skal nemlig en haug med nye studenter dyttes inn i et tre-til-fem-årig løp som meg på et halvmaraton, og det er i den sammenheng mye å ta tak i.

Du som er ny på studiet tenker kanskje “hvordan havnet jeg på denne nettsiden og hvor må jeg gå for å søke om internovergang til Afrikastudier?”. Vi i Online linjeforening kan ikke hjelpe deg med slike trivielle problemer, men når du først er her kan vi sørge for at du aldri vil dra. Som student på informatikk blir du nemlig medlem av linjeforeningen vår - helt gratis! Hvis ikke dét høres bedre ut enn ketchup på grøt, så vet ikke jeg. I Online kan du nemlig få tilgang til massevis av arrangementer, i tillegg til et godt sosialt miljø gjennom hele studieperioden din. Har du spørsmål om informatikk, Trondheim eller livet generelt, kan vi alle hjelpe deg med hva enn du trenger. Bare ikke ta med makrell i tomat på lesesal, for da blir det bråk.

### Starter semesteret på grummest vis

Om du er litt årvåken, har du kanskje lagt merke til [denne lille luringen](https://online.ntnu.no/splash/) av en informasjonsside. Dette er en plan over fadderukene, som sparker av gårde mandag 12. august. Begynner du på bachelor eller master, vil du bli fadderbarn og får de kommende dagene muligheten til å bli introdusert til mange nye, flotte mennesker. Kanskje Petter Northug gjør en liten cameo og skremmer deg på gata også! Neida. Uansett så har Online arrangert opplegg for alle og enhver. Det vil bli uteaktiviteter, bedriftspresentasjoner og fester for de som virkelig vil miste sans og samling på en onsdag ettermiddag. Fadderukene er laget for at alle skal få en best mulig introduksjon til studiet, så jeg vil personlig oppfordre alle til å delta på så mye de kan!

Når fadderukene omsider er over (og du kjenner deg ti år eldre), ender ikke din tilknytning til linjeforeningen med det første. Du vil få muligheten til å søke som frivillig i én av Onlines kjernekomiteer, i Realfagskjelleren eller i noen av linjeforeningens mange interessegrupper. Huff, det var mange teite ord å forholde seg til. Jeg skal ikke gå inn på alle disse gruppene akkurat nå, men du kommer til å høre om alt og mer dertil om kun et par dager! Hvis du er veldig interessert, kan du svippe over til [Onlines Wiki](https://online.ntnu.no/wiki/online/) for å lese om absolutt alt av kule ting vi har å tilby. På hjemmesiden vår er det flere ubesøkte lenker enn i de dypeste traktene av Liveleak, så du har nok av lesestoff. Nå gjenstår det bare å ønske deg lykke til med starten av semesteret og en haug med herlige år som ny informatiker og Onliner!
