---
title: "Søk fadder 2019!"
layout: post
tags: 
 - fadderuker,
 - fadder,
 - fadderukene,
 - fadderuken
date: "2019-03-21T15:00:00+01:00"
last_edited: "2021-03-17T17:48:24.615066+01:00"
---
I august arrangerer Online tidenes fadderuker, og du inviteres til å stille opp som fadder for nye bachelor- eller masterstudenter. Bli med!

![Koselig bilde fra fadderukene 2017, kan brukes til promotering](https://online.ntnu.no/media/images/responsive/34a15dcf-66da-4ff5-9405-8e154a5bfe03.jpeg)

### Online tar over Trondheim

Er det sol, sommer og grill jeg lukter? Nei du, det var et svett og gammelt togalaken som har mugnet over skapet i drøyt tre år. Abstinensene etter fjordårets fadderuker er skyhøye, og forventningene likeså. Stemning for alle og enhver blir det definitivt, for velkomstkomiteen til Online er nå godt i gang med planleggingen av årets fadderuker. Dette betyr at august vil bli proppfullt av freshe fester, leker og sosiale arrangementer! Det skal bli hybel-til-hybel, togaparty, Facebook-fest og masse mer. Årets tema er nemlig “Pool Party”, så det er bare å bestille g-streng fra eBay og smøre seg inn med solkrem! For deg som har behov for en hviledag i ny og ne, vil det selvsagt også bli arrangert bowlingturer, bading på Pirbadet og masse annet gøy som informanten til undertegnede mener er hemmeligstemplet. Velkom lover at dette blir de våteste fadderukene på lenge, og det ryktes til og med beachparty for å holde sommerstemninga i gang resten av året. Ukene har noe for alle!

Slik som i fjor, har velkom sørget for at masterfadderbarn (de som skal begynne på masterstudiet, dette vet du) får sin egen lille introduksjon til Onlines grumme hverdag. Det er ikke store forskjellen på fadderukene til de som går bachelor og de som går master, men enkelte av tilbudene under fadderukene vil variere for at alle fadderbarna skal få en så god og skreddersydd opplevelse som mulig. Dette betyr altså at velkom også ser etter masterfaddere med engasjement og rus på livsglede! Har du spørsmål angående masterfadderukene, ikke nøl med å kontakte velkom via mailen gitt under.

### Gjensidig glede

Hvis ikke mine lovord om rystende fester og tilsynelatende tilfeldige adjektiv overbeviser deg, vil jeg også minne om at fadderukene handler om så mye mer enn hard party og gjørmespising. Jeg har selv vært fadder to ganger, og jeg føler alltid en glede av å introdusere nye studenter på NTNU til Trondheim, studielivet og linjeforeningen. Det er givende å kunne gi noen andre en knallstart på de neste årene av noens liv, men det krever også at man som fadder tar ansvar ved å inkludere alle uavhengig av høy eller lav deltakelse på fester. Online er stolte av å ha NTNUs beste fadderuker, så jeg tror definitivt at alle nye - og gamle - faddere vil bidra til å gjøre den enda bedre etter den kommende sommeren. Så hva venter du på? Søk da vel!

**Fristen for å søke er 4. april. Søknadsskjemaet finner du [her](https://forms.gle/am4AyGnBtsb7kvkT7). Man kan søke både enkeltvis og som gruppe. Har du innspill til velkom eller andre spørsmål? Send gjerne en mail til velkom@online.ntnu.no**
