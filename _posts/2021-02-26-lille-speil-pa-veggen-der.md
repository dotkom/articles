---
title: "Lille speil på veggen der"
layout: artikkel
tags: 
 - readme
 - offline
 - kopi
 - Tinder
date: "2021-02-26T10:00:00+01:00"
modified_date: "2021-02-27T22:26:19.668627+01:00"
image: "/assets/Spiderme og Offman.png"
image_alt: "Disse godkarene peker på hverandre, men hva er det?! En dårlig photoshoppet skygge? Dette høres ut som en jobb for to spider people som gjør greier!"
author:
 - Peter Rydberg
ingress: "Ok, noe er galt her. Enten lever hele Onlines redaksjon i en forvridd episode av The Twilight Zone, ellers finnes det en liten, gnagende rotte blant oss som deler alle våre mest hemmelige… hemmeligheter. Er du onliner eller abakule og leser dette her, har du kanskje ikke lagt merke til noe galt. De fleste studenter leser jo tross alt bare magasinet til *sin* linjeforening, som om de var noen partiske huleboere. Sitater på den der er sikkert ikke nødvendig. Hva er så problemet? Gjennom tidene har det nemlig vært en tendens av… ahem, “utilsiktet artikkelbytte” mellom ʀeadme (liten 'r') og Offline. Eller, som andre ville kalt det, kopiering. Artikler og bilder som blir laget til én utgave kan plutselig dukke opp i tilsvarende utgave fra den konkurrerende redaksjonen. Hvorfor skjer dette så ofte? Er det plagiat ute og går?"
excerpt: "Har Offline en tyster i rekkene?"
slug: "lille-speil-pa-veggen-der"
photographer: "Peter Rydberg"
---
### Tinder for de stakkarslige
Jeg vet hva du tenker. Her meldes det hardere enn et brev under første verdenskrig. Kan problemet virkelig være så ille? Vel, du må nesten bare se det for å tro det. [Vend blikket mot dette bildet her](https://online.ntnu.no/media/images/responsive/cbb35e5f-8d1e-4964-8c16-0507e30550d0.png)! De to øverste sidene er tatt fra Offlines nye, fagre utgave, mens de to nederste kommer fra den rimelig fine utgaven til ʀeadme. Ser du en likhet eller fjorten? Begge handler om Tinder og hvordan man får seg (andres) kjønnsorgan. Begge har nøyaktig to “gjør dette, ikke dette”-bilder. Begge bruker piler overalt i alle verdens retninger for at utviklingshemmede skal få vite hvor de skal se. Begge har kleine chats og sjekkereplikker. Begge rocker Tinders jeg-klarer-ikke-å-bestemme-meg-for-tuttifrutti-smak-gradient i bakgrunnen. Face it. Disse artiklene er likere enn grandis og en håndfull pappmasjé. Man skulle tro Tinder selv hadde sponset instituttet med en varebil Viagra, men neida. Vi er bare *så* desperate.

Har dette skjedd helt av seg selv? Er det en konspirasjon? Sitter ʀeadme med en palantir som er så ubrukelig at den kun viser hva Offline driver med dag inn og dag ut? Selvsagt kan man argumentere for at Valentinsdagen nylig kom og gikk (hehe), og at det derfor er naturlig at disse to artiklene tilfeldigvis ble produsert separat. Alle drømmer jo om å få en match på Tinder med venstrehånda nå om dagen, så hvorfor skulle ikke forfatterne Pål Morholmen og Solveig Heitmann utnytte dette for grådig clickbait? Dessverre er ikke dette første gangen slike ting har skjedd. Du skal ikke se lengre bakover i tid enn til rett før jul at Offline prøvde seg på en 3D-modellert julekule på forsiden av juleutgaven - helt i uviten om at ʀeadme, for første gang i sin alt for lange historie, gjorde *akkurat det samme*. ʀeadme sin andre utgave i 2020 var jo til og med dedikert fullstendig til Se&Hør clickbait, noe Offline hadde laget artikkel om et knapt år tidligere. Utover dette har Offline og ʀeadme med korte mellomrom kommet med artikler om bedpresparodier, relaterbare flowcharts, testing av drinker (les: kvalmende shots), og… Åre. Det var vel det jeg fant i farta uten å overdose på ʀeadme sine endeløse artikler om genfors og nakenbilder. Uansett. Coincidence? I think not.

### Tystere får rystelse
Det kan jo være verdt å finne ut hva greia er. Kanskje Pål og Solveig egentlig er samme person? Jeg har aldri sett dem i samme rom før. Det kan også være snakk om informanter. Hvis det viser seg at en av oss gir ʀeadme informasjon om hva vi jobber med, ja, da blir det ris på stumpen til PST banker på døra. Her er det ingen nåde, tystere må straffes. Jeg må jo vedkjenne at jeg heller tror alt dette er snakk om tilfeldigheter. Kjipt er det jo uansett. Har man jobbet hardt med en artikkel, er det jo ikke særlig gøy å se at det dukker opp noe som er kliss likt i redaksjonen man ikke vil innrømme at man crusher på. Det sier kanskje litt om hvor tomme for ideer redaksjonene våre er. Å komme på unike ideer er ikke alltid like lett som å faktisk gjennomføre dem. Blir det umulig å lage originale artikler når det mest spennende som har skjedd i det siste var Tiger King for elleve måneder siden? Det hadde jo vært umulig å sette krav om at man ikke kan skrive om det samme som noen andre gjorde for et år eller to siden. Da er det heller bedre å gjøre som ʀeadme gjør, og skrive om hvordan genfors fungerer for ørtende gang. Jaja, er vel ikke lange stunden til Online og Abakus bytter ut forfatterne sine med GPT-3 uansett. Jeg må bare cashe ut den ikke-eksisterende pensjonen min først.

Åja, glemte noe. ʀeadme, la oss ha barna denne helgen. Vær så snill.