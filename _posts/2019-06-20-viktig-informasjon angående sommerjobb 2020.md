---
title: "Viktig informasjon angående sommerjobb 2020"
layout: post
tags: 
 - Sommerjobb
date: "2019-06-20T09:03:06+02:00"
last_edited: "2019-06-20T09:08:51.428933+02:00"
---
Fram til sommeren har IT-linjeforeningene i samarbeid jobbet med et tiltak for å gjøre noe med de stadig tidligere sommerjobbfristene. Nå har et konkret tiltak blitt utformet og dette trer i kraft fra høstsemesteret. Det er derfor viktig å lese informasjonen nedenfor da denne angår alle informatikere (og andre IT-studenter) som skal søke jobb i framtiden.

![Til artikkel om informasjon om sommerjobb](https://online.ntnu.no/media/images/responsive/efbe1103-5fcf-4cdd-b9b3-968555cf0a8d.png)

### Bakgrunnen for tiltaket

FIF (Forente IT-foreninger) er et forum for landets IT-foreninger for å diskutere saker som angår IT-studenter generelt. Her sitter blant annet representanter fra Online. De siste årene har vi merket et økende press fra bedrifter på jobbfrister, hovedsakelig for sommerjobber, og hvordan disse blir flyttet tidligere og tidligere for hvert år. Enkelte bedrifter setter i dag frist for å søke sommerjobb så lenge som over et år i forveien. Det fører blant annet til at studentene ikke får tid til å tenke over hvor de vil søke, og de som får jobbtilbud føler seg ofte presset til å signere før de har tatt et gjennomtenkt valg. Det siste året har situasjonen vært oppe til diskusjon i FIF, og foreningene i FIF har nå, i samråd med samarbeidsbedrifter, bestemt seg for å gjøre et tiltak for å bedre situasjonen for alle parter.

### Tiltaket

Fra høsten 2019 trer derfor følgende tiltak i kraft:

Linjeforeningene publiserer ikke stillingsannonser for sommerjobb som har en søknadsfrist tidligere enn 1. oktober.
Bedriftene oppfordres til å ha en ukes svarfrist på jobbtilbud.
Linjeforeningene informerer sine studenter om tiltaket og gjennomføringen.

### Hva betyr det for deg?

Det vil si at fra og med høsten 2019 kommer ingen utlysninger med frist før 1.oktober til å publiseres gjennom oss. Eventuelle tidligere frister du kommer over fra våre samarbeidsbedrifter strider imot retningslinjer fra et samlet FIF. Vi håper og tror at du ser dette som et bra tiltak, og ønsker å stille deg bak avgjørelsen, da ditt standpunkt som student er viktig i saken.

Hensikten er at dere skal ha mer tid til å vurdere muligheter, skrive søknader, gjennomføre intervjuer og ta valg, og at prosessen ikke skal føles stressende og uryddig. Vi tror at en mindre hektisk søknadsprosess gagner både studentene og bedriftene. I praksis vil rekrutteringen foregå som tidligere, men vi forskyver prosessen til å vare lenger ut i semesteret. Vi oppfordrer dere til å ta dere god tid med søknadsprosessen, ikke la dere presse til å søke tidligere enn dere er komfortable med selv, og til å bruke muligheten til å be om lengre svarfrist for å kunne tenke gjennom eventuelle jobbtilbud dere får.

Spørsmål kan rettes til hovedstyret@online.ntnu.no
