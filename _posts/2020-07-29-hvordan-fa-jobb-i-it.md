---
title: "Hvordan få jobb i IT"
layout: artikkel
tags: 
 - Jobbsøknad
 - CV
 - jobb
date: "2020-07-29T10:00:00+02:00"
modified_date: "2020-07-28T14:54:12.099468+02:00"
image: "/assets/Bilde av to personer som overfører blod i håndflatene sine.png"
image_alt: "Inngår de en pakt? Det vil jeg ikke vite, engang. Da kommer de og tar meg."
author:
 - Peter Rydberg
ingress: "Om kort tid begynner jeg prosessen med å søke fastjobb til studietiden min omsider er ferdig. Å få seg en jobb er ingen dans på roser, spesielt om man ikke vil jobbe med å gjøre toalettene på Burger King i Skien Wifi-kompatible til man er pensjonert. Man skal ikke være kresen, men det må da være lov å ha preferanser også! Derfor tenkte jeg at jeg kunne dele noen tips til den yngre garde om hvordan man sjarmerer seg til ansettelse i IT-verdenen - før jeg i det hele tatt har begynt å prøve. Enten man søker sommerjobb eller fastjobb, er prosessen i stor grad lik. Les videre for å plukke med deg noen tips til din jobbsøkeprosess, og for å bedømme om jeg i det hele tatt selv kommer til å bli ansatt i dette århundret."
excerpt: "Knus jobbsøker-koden!"
slug: "hvordan-fa-jobb-i-it"
photographer: "Peter Rydberg, Sebastian Herrmann"
---
### Get to work
Så hvor i alle dager begynner man? Man får jo ikke akkurat jobbtilbud kastet etter seg på hverken gata eller internett, vanligvis er man bare attraktiv for gamblingselskaper og single mødre som trenger DEG en svett lørdagskveld. Først og fremst må man anskaffe seg en CV og en søknad. Å lage seg en CV er en kunst i seg selv, så jeg skal ikke dykke for dypt ned i dét temaet. CV’en burde i det minste være minimal og kortfattig, og helst være sin egen. Identitetstyveri pleier ikke fungere så godt på intervjuet senere i prosessen. Man bør heller prøve å nevne verv- og arbeidserfaring, uten å involvere obskure hobbyer som å daglig slikke oppvasken sin ren. Arbeidsgivere lar seg imponere av det meste, men ikke absolutt alt. Til slutt dasker man på et profilbilde av seg selv i skjorte foran en grå bakgrunn, så er man jaggu ferdig!

Selve jobbsøknaden er på mange måter like viktig som CV’en. Det er nemlig her man viser hvor engasjert man er som person, hvor god man er til å utvikle, og hvor heldig bedriften er som mottar en søknad fra deg, en gud i menneskeskikkelse, *helt gratis*. Det er nok lurt å tone ned det siste poenget der. Man må gjerne forsøke med litt negging, da. Kanskje man blir mer attraktiv for et selskap med dårligere selvtillit, kanskje man blir svartelistet fra industrien. Hvem vet? Verdt et forsøk! Til slutt er det lurt å passe på at søknaden ikke har særskrivingsfeil. Bedriftene ansetter norsklæreren man hadde videregående, og hun blir meget skuffet hvis man anser seg som engasjert “informatikk student”. Når CV og søknad omsider er klare, så er det bare sende ut søknader som en barnebursdag sender golfballer ut av vinduet på Trondheim Camping.

### Ja, man må prate også
Etter kort tid vil det dukke opp invitasjoner til jobbintervjuer både her og der. Da fyller kalenderen seg opp som en glattcelle på togafest, og det kan være vanskelig å holde styr på hvor man skal møte opp, hvem man skal prate med, og til hvilken tid. Men man må passe på å komme forberedt! Det blir ikke noen ansettelse om man ikke kommer i tide og holder mindre orden enn et Salvador Dalí-maleri. Utover det, burde det være smooth sailing resten av intervjuet. Man må være seg selv, ha litt humor, tygge med munnen lukket, og være høflig mot servitøren. Vent, dette hørte egentlig til artikkelen min om dating. Jaja, prinsippene er overførbare. Kanskje. Har aldri vært på date før. Husk deo.

Hvis dette er ditt første intervju noen gang, er man sikkert ganske nervøs i tillegg til å slite med en solid dose *imposter syndrome*. Det er helt lov! Da gjelder det bare å puste inn og ut som en kjøttbasert ventilator, og prate rolig med intervjuerne. Nevn egenskaper og styrker, samt noen svakheter med selvrefleksjon for å opptre som en person med selvinnsikt. Det høres sexy ut! Men for all del, ikke alle svakheter og feil er relevant i en jobbkontekst. Man bør prøve å ikke nevne at man pleide å snorte grillkrydder på barnebursdager når man var 6 år. Det er en fordel å holde seg til det som er relevant og konstruktivt for intervjueren. Før man vet ordet av det, blir man oppringt av drømmebedriften for ansettelse! Nå er det fremdeles måneder igjen til de fleste trenger å tenke på jobbsøknader, så ikke stress helt enda. Lykke til!

**Stikk innom [https://online.ntnu.no/careeropportunity/](https://online.ntnu.no/careeropportunity/) for å se om noen av karriereutlysningene frister! Dette blir oppdatert i løpet av året. I tillegg blir det et jobbsøkerkurs i starten av september etter fadderukene. Mer informasjon kommer!**