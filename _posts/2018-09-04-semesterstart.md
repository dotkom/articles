---
title: "Semesterstart"
layout: post
tags: 
 - 2018,
 - sommer,
 - semesterstart,
 - fadderukene,
 - høst,
 - immatrikuleringsball
date: "2018-09-04T22:05:00+02:00"
last_edited: "2018-09-04T22:03:34.308301+02:00"
---
Sommeren er over. Man skulle nesten ikke tro det, med tanke på den syke varmen og det hissige magmaregnet Norge har opplevd de siste tre månedene, men sommeren er faktisk over. Med høstens ankomst har vi studenter også fått ansvar for å returnere tilbake til hverdagen. Huff.

![Bilde av meg som spiser søle](https://online.ntnu.no/media/images/responsive/b92456aa-6fe1-41e7-afbb-3354f0cfae0a.png)

###Back to school
Du har kanskje allerede fullført en øving eller to og kjenner at frykten for karakterer stiger så høyt at eksamensangsten renner ned i ørekanalene. Det er aldri lett å starte på et nytt semester etter sommeren, enten man har studert i fire lange år eller snublet rett inn på NTNU fra russebussen. Hvordan kan man jobbe med skolearbeid når man ikke kan la være å tenke på de herlige sommerukene med chilling på stranda, festing på Roskilde og gladvold på Ios? Det er ikke et ukjent fenomen å være litt deppa når man kommer tilbake til Trondheim med masete forelesere og tungt øvingsopplegg.

Men så er det jo litt gøy å komme tilbake til hverdagen også, da! Det hjelper på hjernegørra å sette i gang med arbeidet og legge seg i saklig tid uten alkoholforgiftning i blodet. Setter du i gang med litt trening, så blir du selveste Mr. Manhattan på null tid! Så stå opp tidlig, jobb flittig, stikk til tannlegen en gang i blant og ta deg en høneblund mens kollektivet ser på Heimebane for trettifjerde gang. Dette semesteret skal du være en ansvarlig student, make your mama proud. Og ta det med ro, festing blir det nok av i Trondheim også!

###Online redder dagen
Er du fremdeles ikke pumped etter motivasjonsavsnittet over, så kan jeg garantere at Online gjør deg det! Og med “Online”, så mener jeg at hele gjengen på 621 medlemmer besøker deg hjemme og passer på at du har det bra. Fadderukene var jo bare forsmaken. Hvis du ikke kunne delta, så må du bare huske at fremover fikser Online alt sosialt for deg til du drar hjem til jula. Linjeforeningen stiller med bedriftspresentasjoner, kurs, fester, turer, sport og andre arrangementer. Nei, du får ikke fred. Det blir mye sprell de neste månedene, så det er bare å henge seg på.

Apropos sprell, nå er det altså kun et par dager igjen til [immatrikuleringsballet](https://online.ntnu.no/events/553/immatrikuleringsball-2018/) førstkommende lørdag. Ballet er et av årets høydepunkter, så jeg kan sterkt anbefale å bli med nettredaktøren (meg) på noen øl og litt herlig digg mat. Frister det ikke? Sett deg ned og tell til ti, så frister det sikkert etterpå. Uansett om du hater gøy eller ikke, kan det være nyttig å følge med på nettsidene våre, online.ntnu.no, for oppdateringer på andre arrangementer og festligheter gjennom året. Lykke til med semesteret!