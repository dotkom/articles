---
title: "Vi har fått nye komiteledere!"
layout: post
tags: 
date: "2020-05-03T15:06:40+02:00"
last_edited: "2020-05-05T12:46:43.074959+02:00"
---
Vi har fått nye kjernekomiteledere som etter Generalforsamlingen 2020 skal lede den daglige administrasjonen av komiteene våre. Komitelederen har en unik mulighet til å konsentrere seg om komiteens kjerneområde i tett dialog med styrerepresentanten. Hver av lederne er valgt av sine medlemmer i komiteene og bærer et viktig oppdrag for at Online skal fungere mest effektivt. Vi tok en kjapp prat med dem for å høre hvordan det nye vervet behager!

![med dotkom denne gangen](https://online.ntnu.no/media/images/responsive/92cd723b-9b23-42e6-888a-5a138a5c198f.jpeg)

## Elise Stautland fra fagkom
![](https://i.imgur.com/8uOVjpq.jpg)  
<br>
Elise Anna (Francesca) Rabassa Stautland er ei sprudlende og glad frøken som aldri nøler med å ta i et tak. Hun har gjennom sitt første år i Online utmerket seg som en av de mest engasjerte medlemmene i fagkom, og har nå tatt steget opp som leder av komiteen. Med akronymet EARS, er det ingen overraskelse at hun er en flink lytter, og kombinert med gode lederegenskaper er det ingen tvil om at hun er godt egnet til å lede fagkom i riktig retning!

*Hva gleder du deg mest til i vervet som fagkomleder?*  
- Det jeg gleder meg aller mest til er utfordringene vervet vil bringe, og hvordan det blir å tett følge opp medlemmene og virket av komiteen.  
<br>
*Hva blir det viktigste for deg å gjennomføre?*  
- Det absolutt viktigste for meg i vervet er å tilby kvalitetskurs som gavner Online, og forhåpentligvis gjøre fagkom enda ett hakk bedre enn det allerede er.  
<br>

## Marcus Schrøder i bedkom
![](https://i.imgur.com/92qYC8g.jpg)  
<br>
Jeg har også gleden av å introdusere Marcus Anton Schrøder. Denne kjekke herremannen er en kulminasjon av alle egenskaper vi i Online verdsetter - et hjerte for vårt frivillige arbeid, solid gjennomføringsevne og entertainer i sosiale sammenhenger. Hvis du vil komme i kontakt med bedkoms komitèleder, er det bare å huke tak i en høy og staut kar med manbun (Sannsynligvis kommer du til rett person).

*I spørsmålet om hva han gleder seg mest til og hva som blir det viktigste å gjennomføre, svarer Marcus:*  
- Det viktigste er nok å utvide spekteret av nye arrangementer og bedrifter, samarbeid på tvers av komiteer og prøve å få med alle medlemmer, spesielt de som ikke har vært på et bedriftsarrangement før. Jeg gleder meg skikkelig til å komme ordentlig i gang og se hva vi får til med komiteen etter koronasituasjonen har roet seg litt. Samtidig gleder jeg meg til nye utfordringer, lære mye nytt, og utvikle meg som person.  

## Erika Åsberg fra arrkom
![](https://i.imgur.com/fsPaMMY.jpg)  
<br>
Erika tar med seg en haug av erfaring og motivasjon fra flere år i Online inn i sitt nye verv! Hun er en veteran i gamet og har gått fra aktivt medlem til nest-leder, og nå tar styringa som leder. Med Erika er det aldri kreativiteten det står på, og hun var garantert en av hodene bak ditt favorittarrangement. Denne dama oser av positiv energi og omsorg for alle rundt seg, og hun tar med seg disse kvalitetene for å løfte arrkom til nye høyder!

*Vi spurte Erika hva hun gledet seg mest til, og hva det viktigste det ble for henne å gjennomføre som leder:*  
- Det er en drøm å få lede en så fantastisk og energisk gjeng som arrkom! Det jeg dermed gleder meg mest til er at vi sammen skal fortsette å arrangere heftige arrangementer, og å bidra til at den sosiale hverdagen og studieløpet til onlinere blir helt konge. Ingenting er som å arrangere noe folk kan glede seg til, og skape gode minner av. Det er absolutt viktigst for meg å sørge for inkludering, samhold og trivsel, både innad i komiteen og i Online generelt. Det er viktig at alle føler seg inkludert og blir tatt godt imot, samt føler seg trygge og hørt. Jeg ønsker spesielt å sørge for at alle skal føle seg velkomne, og glede seg til å delta på arrangementene våre!  

## Erik Skår fra trikom
![](https://i.imgur.com/7w8T28h.jpg)  
<br>
Hvis det er én person som alltid skaper god stemning, så er det Erik. Denne stemningen kan komme i form av lame vitser, fete dance moves eller spicy memes. Dette er en spesielt viktig egenskap når man skal lede komiteen som har ansvar for trivselen i Online. Det er et sjeldent syn å se kontoret uten Erik. Uansett hva det skulle være, fra kaffemaskiner som ikke funker til programmer som ikke kjører, så hjelper han gjerne med det meste. Erik var trikoms innkjøpsansvarlig i tiden før han ble leder. All den klagingen på for lite Powerking, feil muffinstyper, og for få sjokomelkvarianter gjør at Erik kan takle alt og alle som kommer hans vei.  

*Du får det samme spørsmålet som de andre, hvordan ser du på vervet som leder?*  
- Det jeg gleder meg mest til med vervet er å få samarbeidet med resten av linjeforeningen for å gjøre trikom til det beste det kan være. Forhåpentligvis kan jeg gjøre hverdagen til mine medstudenter litt bedre. Mange mener det viktigste med Online er trivselen, noe jeg er helt enig i, og jeg tror at den beste måten å få økt trivselen på fra trikom sin side er ved å gjennomføre laveterskelsarrangementer hvor folk kan møte hverandre og ha det hyggelig. Dessverre er det alltid noen som føler seg utenfor, men jeg håper at dette kan hjelpe til med å minimere tallet!  

## Vigdis-Irene Steinsund fra dotkom
![](https://i.imgur.com/tFnFH44.jpg)  
<br>
Vigdis har fort vunnet hjertet til dotkom. Dette ser man siden hun som førsteklassing, har klart å bli dotkoms første kvinnelige leder. Lenge skal man lete for å finne en som hadde gjort bedre jobb enn henne. Bortsett fra fantastiske lederegenskaper, driver hun med gaming, anime, og memes. Hva annet kan man forvente fra en dotkomleder? Som leder har hun bestemt seg for å gjennomføre den umulige oppgaven. Sosialisere dotkom. Kommer hun til å bli vellykket? Vet ikke, men hun er overbevist at dette er noe hun skal få til i løpet av lederperioden sin.  

*I spørsmålet om hva hun gleder seg mest til og hva som blir det viktigste å gjennomføre, svarer Vigdis:*  
- Når det kommer til det nye vervet, gleder jeg meg til samarbeidet mellom HS-representant og resten av komiteen i forb. med det nye systemet. I tillegg gleder jeg meg til å utrette varige løsninger sammen med komiteen i løpet av året året. Noe av det viktigste for meg å gjennomføre som leder blir å få til flere kurs for en kunnskapsoverføring innad i komiteen, i tillegg til en mer strukturert arbeidsdag og fortsette arbeidet med miljøet i komiteen.

## Thomas Ramm fra bankom
![](https://i.imgur.com/nE60dxJ.jpg)  
<br>
Thomas har vært et kjent fjes i Online i lang tid, og har ilagt mye arbeid for å tilby et bredt tilbud til Onlinere. Nå har han tatt på seg oppgaven med å drifte bankom, og har allerede jobbet med en moderniseringsprosess som effektiviserer komitéarbeidet. Med telefonen i hånda, like mange verv som fondets størrelse, og en arbeidstid på 24/7/365 jobber Thomas for et bedre Online for oss alle. Vi har mye å lære av denne karen, så hvis du har spørsmål om Onlines økonomi vet Thomas svaret!  

*Hva gleder du deg mest til?*  
- Vi har mange nye og flinke og motiverte komitémedlemmer i bankom nå. Det jeg gleder meg mest til, er å få de opp på et faglig høyt nivå slik at vi sammen kan få Online til å fungere bedre. Det blir spennende å følge med på hvert enkelt komitemedlem sin personlige utvikling og se resultatene og oppturene de kommer til å oppnå. Når bankom fungerer bedre, kan vi tilrettelegge for at nye initiativ som dukker opp underveis i semesteret kan skje. Det kan enten være små initiativ eller store, som f.eks. innflytningsfesten tidligere i vår.  

*Hva ser du på som det viktigste å gjennomføre for deg?*  
- Tilgjengeliggjøre økonomien for Onlinere og få bedre flyt i samarbeidet mellom bankom og den enkelte komité. Bidra til at bankom blir en komité med mindre administrativt arbeid og at det økonomiske «bare funker» ovenfor de øvrige komiteene, slik at de får friheten til å gjøre det de ønsker.  

## Pål Morholmen fra prokom
![](https://i.imgur.com/iLQuvBU.jpg)  
<br>
Pål Andreas Morholmen er en hyggelig og ordentlig kar med glimt i øyet. Han er en av de første i rekken til å ta på seg oppgaver, og man kan alltid stole på at han gjør et solid arbeid. Han er tålmodig og omtenksom, og har masse humor, som vil komme godt med som leder av den kreative gjengen i prokom.  

*Hva gleder du deg mest til, Pål?*  
- Det jeg gleder meg mest til er å lære mye nytt, både om meg selv og det å ha en administrativ rolle. Jeg gleder meg også til å bli bedre kjent med resten av Online.   
<br>
*Hva ser du på som en av dine viktigste arbeidsoppgaver?*  
- Jeg tror det viktigste en komitéleder gjør er å sørge for at det er god stemning og god dynamikk i komiteen. Det gjør det lettere for alle å yte sitt beste og bli enda flinkere på det vi driver med. Vi har allerede et kjempegodt og åpent miljø i prokom, så jeg kommer til å fokusere på å opprettholde det som leder.  

## Marius Johan Holm Johansen fra seniorkom
![](https://i.imgur.com/m89Tk4C.jpg)  
<br>
Marius har bredden av erfaringene sine på tvers av flere komiteer som vi nå er så heldige å få forankret i seniorkom. Marius er genuint opptatt av å holde det sosiale gående i komiteene, og har alltid vært primusmotoren for å samle komitémedlemmene sine. Ikke bare brillierer han i vervene sine, men han har faktisk det sterkeste sneakergamet i Online!

*Hva vil du hente mest glede i dette vervet?*  
- En god gruppedynamikk er blant de viktigste komponentene for et godt sluttprodukt. Det er ingen hemmelighet at jeg er en omgjengelig type, så det jeg gleder meg mest til som leder av seniorkom er å oppleve det gode sosiale samværet vi skal skape sammen, nettopp for å kunne gjengi et bedre sluttprodukt!  

*Hvilken utfordring i vervet ditt blir det viktigste for deg å takle?*  
- For tiden er det en generasjon av onlinere som nå går ut av foreningen siden de omsider har blitt ferdig med studiene sine, og en annen gjeng på vei inn i de gamles ranker. Som leder av seniorkom føler jeg at min viktigste oppgave blir å minimere effekten av denne overgangsfasen. I tillegg ønsker min nestleder, Luka, og jeg å reformere komiteens prosesser, men også å synliggjøre komiteens virke i større grad enn tidligere.