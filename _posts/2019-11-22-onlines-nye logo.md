---
title: "Onlines nye logo"
layout: post
tags: 
 - logo,
 - 2019,
 - profil
date: "2019-11-22T12:00:00+01:00"
last_edited: "2019-11-22T11:57:24.663954+01:00"
---
Du hørte riktig! Online har nå fått en flunkende ny logo, nemlig den som du kan se på bildet over. Det er mye som ser annerledes ut, men samtidig holder logoen på den gode gamle Online-feelingen som vi har hatt i alle år. Hva betyr logoendringen for vår linjeforening og hvordan har vi i profil- og aviskomiteen gått frem for å produsere dette nye designet?

![Logo for 2019](https://online.ntnu.no/media/images/responsive/8092d885-8eca-4280-9a12-34edd5f81012.png)

### Inn med det nye
Du lurer kanskje på hvorfor vi har valgt å gjøre disse endringene akkurat nå. Ideen om å lage ny logo har nemlig ligget i baktankene til prokom i flere år, men mangel på tid gjorde det vanskelig å få planlagt og lagt grunnlaget til arbeidet som måtte gjøres. Til tross for hvor kjær den gamle logoen har vært for oss alle, har enkelte aspekter rundt den vært ute for kritikk i senere år (deriblant av undertegnede med min [litt i overkant satiriske nettartikkel](https://online.ntnu.no/article/86/logokrig/)). Småting som font med kursiv, form på lynet og fargevalg bidro til at logoen så datert ut, i tillegg til at den kunne være vanskelig å bruke på nettsider og plakater. Det føltes derfor naturlig å endre logoen etter en lengre periode med gammelt design og konkret forbedringspotensial. Valget om å få ny logo var med andre ord ikke spontant, men nøye vurdert over en lengre tidsperiode.

Designet er basert på en rekke mål og kriterier som vi satte for at endringene skulle bli gjort så hensynsfullt som mulig. Til tross for at lynet gjennom O’en ikke teknisk sett har noen relasjon til IT-miljøet, har det nå blitt en del av Onlines identitet gjennom tidene. Derfor ble vi i samtale med representanter fra Hovedstyret enige om at vi skulle beholde hovedtrekkene til den gamle logoen, slik at lyn og blå/oransje farger besto. Det var dog ikke noe i veien for å endre på det spesifikke lyn-designet. Lynet var nemlig den største ergrelsen vår, da det bidro til å gjøre rammene rundt logoen større enn hovedformen egentlig var. Den gamle logoen hadde derfor faktisk _to_ design på lynet, ett for hele logoen og ett for tilfeller hvor kun O’en skulle brukes alene som ikon. Etter å ha laget utallige O’er med lyn, kom vi frem til et mer vertikalt design som fyller sirkelen godt til tross for en asymmetrisk vekting. Denne O’en kan nå brukes alene i ulike design om det er ønsket.

Utover endringer på lynet, ville vi også passe på at logoen ikke benyttet font i kursiv. Derfor eksperimenterte vi mye med slankere og tykkere skrifter. Vi var også tydelige på at logoen ikke skulle bruke gradient, slik den gamle gjorde for mange år siden. Den nye logoen har nå litt mørkere og matte farger, slik at den er myk og behagelig å se på. Og ja, vi har selvsagt en hvit versjon av logoen for tilfeller hvor bakgrunnen er farget eller mørk! Gå inn på vår [helt nye profileringsside](https://online.ntnu.no/wiki/online/info/innsikt-og-interface/grafisk-profil/) for å se hvordan logoen kan brukes i praksis.

### Forandring fryder
Å gjøre store visuelle endringer som angår en hel organisasjon er ikke en enkel sak. Det er skummelt å vite at man er ansvarlig linjeforeningens profil utad, særlig når noe så essensielt som logoen skal byttes ut. Likevel må vi huske på at noen må tørre å ta grep for at forandring og forbedring skal kunne skje. Drifts- og utviklingskomiteen jobber for eksempel med det nye designet av Onlinewebben, som er et veldig omfattende og nødvendig arbeid. Om ikke de jobbet med kontinuerlig arbeid på sine prosjekter, ville Online som helhet fungert mye dårligere. Prokom vil gjerne at vi skal bygge opp samme innstilling for linjeforeningens profilering. Vi må ikke være redde for å gjøre endringer litt oftere og ta grep der vi føler at det er nødvendig. Nå har vi laget ny logo, men denne skal ikke vare evig. En fremtidig generasjon med designere kommer til å ville gjøre noe nytt, og det er det bare å oppfordre til. Håpet er at det skal bli lavere terskel å eksperimentere med større endringer, og at denne logoendringen setter en presedens for hvordan man kan styre et slikt prosjekt. Alt har ikke gått knirkefritt, men vi har lært mye mens prosjektet har pågått!

Vi i profil- og aviskomiteen håper at alle liker den nye logoen og fargene som til slutt dukker opp på Onlinewebben. Det er bare å gi tilbakemelding i kommentarfeltet under, på [Slack](https://www.onlinentnu.slack.com), på [Facebook](https://www.facebook.com/groups/1547182375336132/) eller på mail til [prokom@online.ntnu.no](prokom@online.ntnu.no)!