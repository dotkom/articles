---
title: "Three’s a party"
layout: artikkel 
tags: 
 - Abakus
 - Tihlde
 - A-blokka
 - samlokalisering
date: "2019-12-22T10:00:00+01:00"
modified_date: "2019-12-21T18:27:51.425965+01:00"
image: "/assets/Tihlde møter sine nye fosterforeldre.png"
imageAlt: "Etter årevis med neglekt og mentale traumer på fosterhjemmet, får Tihlde endelig den kjærligheten den fortjener. Daddy Online og Daddy #2 Abakus tar kidden godt imot, og feirer til sine spaghetti-armer blir al dente i den svalen sommerbrisen."
author:
 - Peter Rydberg
ingress: "Mange har allerede fått det med seg. Filmen Cats er ute og er en mer ubehagelig opplevelse enn å spise en hårball med juleribbe til middag. Nei, vent, det var ikke dét denne artikkelen skulle handle om. Den skal handle om at nyåret bringer nye fjes til A-blokka, da linjeforeningen TIHLDE får sitt kontor blant oss. Det blir spennende! I likhet med tiden etter  filmen Cats, er det sikkert mange som har spørsmål. Hvem er disse folkene? Kan vi gå trygt mellom arealene våre? Er furries virkelig et problem vi må håndtere på daglig basis? Mye av dette kan nok ikke svares på med det første, men jeg skal forsøke forklare situasjonen og berolige deg etter beste evne."
ingress_Short: "A-blokka ønsker TIHLDE velkommen!"
slug: "threes-a-party"
photographer: "Peter Rydberg"
---
### Nye tider i vente
Nå er jeg kanskje like kvalifisert til å kommentere på slike politiske saker som Sylvi Listhaug er til å være olje- og energiminister, men som representant av “mannen i gata” så er det mitt ansvar å gi Online nye perspektiver såvel som det er å rope på duer ved søppelcontainerne. Asosiale som vi nerder er, er det nok lett for oss å tenke at vi heller vil ha så mye arbeidsplass for oss selv som mulig. Det er kanskje ikke så rart, når ledige plasser på A-blokka er tynnere spredt enn en overkjørt frosk på motorveien. Her må vi nok bare være tålmodige. Samlokaliseringsprosjektet er stort og komplekst, men vil til slutt resultere med flere mastersalplasser for alle oss IT-studenter, samt andre fordeler. Selv om det blir litt trangere i nærmeste fremtid, vil problemene løse seg til slutt. I motsetning til filmen Cats, som dessverre er permanent innlemmet i internasjonal filmhistorie.

La oss heller se på alt det gode som kommer ut av samlokaliseringsprosjektet! Etter jul blir Trondheims IT-miljøer i større grad samlet, slik at vi (forhåpentligvis) kan bedre disponere de arealene vi har. Det skal ikke føles feil å sitte og jobbe i andre etasjer av A-blokka. Derimot er hele bygget til vår disposisjon, i likhet med et forlatt crack-house i Drammen. Da kan man jobbe litt hvor man vil, enten man leser alene, jobber med gruppearbeid, eller sitter i et hjørne og sniktitter på traileren til Cats for å minne seg selv på at verden egentlig har eksistert litt for lenge uansett. Litt ommøblering på salene er å forvente, da enkelte rom på bygget skal ha forelesninger til enkelte tider av dagen. Da er det bare å leke Sims mens man flytter på møbler slik man vil ha det. Bare prøv å ikke drukne folk i basseng. Det er dårlig stemning.

### Roaring 20s
Om kort tid er dette tiåret over, og snart rølper vi oss over i det neste. Mange har sikkert planer, mål og ønsker for fremtiden allerede, så det gjør ingenting om jeg legger til enda et. Når TIHLDE omsider får slått seg godt til rette med sitt nye kontor på A-blokka, vil jeg at vi alle skal ta dem godt imot og ønske dem velkommen! Det hele begynner med en dope innflytningsfest 24. *og* 25. Januar. Dette er i regi av instituttet, samt linjeforeningene Online, Abakus og TIHLDE som har mekket både lavterskel og høyterskel moro for oss alle. Under denne helgen vil du ha muligheten til å knytte bekjentskap som varer helgen ut (wow!), så det vil du absolutt ikke gå glipp av. Mer informasjon kommer, så hold et øye med [arrangementsiden](https://online.ntnu.no/events/815/innflytningsfest-a-blokka/)! Selv har jeg ikke noe insider-info om festen, så ikke *prøv* å bestikke meg med f.eks. kule ting eller gaver jeg har på ønskelisten min.

Og med det har jeg påført deg en tsunami med positivitet i disse rolige juletider. Selvsagt skal vi på informatikk klare å ta godt vare på våre nye naboer! Det skal absolutt Abakus også gjøre, ellers blir det bråk fra oss. Mobbe mobberne, som det heter. TIHLDE, we love you. Vi kommer til å ha mange gode år fremover, så det er bare å glede seg. Da gjenstår det bare å ønske dere alle en riktig god jul og godt nyttår! Spis mye god mat, drikk masse digg drikke. Og for alt som er kjært og hellig, hold deg unna Cats.