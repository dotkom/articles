---
title: "Generalforsamlingen"
layout: post
tags: 
 - hovedstyret,
 - generalforsamling
date: "2014-04-09T00:00:00+02:00"
last_edited: "2015-11-01T06:28:31.033137+01:00"
---
Natt til onsdag forrige uke ble generalforsamlingen 2014 hevet og Online hadde fått sitt nye hovedstyre for skoleåret 2014/2015.

![Nye hovedstyret 2014](https://online.ntnu.no/media/images/responsive/1d20a3f9-ef2d-46df-83bd-4f4aecff91c2.jpeg)

Linn Vikre ble valgt som ny leder av Online. Dette blir hennes fjerde år i Online og tredje år i hovedstyret, etter først å ha vært leder for Fag- og kurskomiteen og så nestleder. 

### Online for alle informatikere
Under appellen hennes kom det frem at hun ønsket å skape et miljø for alle i Online, ikke bare de i komité.

– Da jeg begynte på informatikk og ble onliner så var jeg ikke med på så veldig mye av Onlines arrangementer. Jeg var heller ikke komitémedlem det første året. Etter at jeg ble med i komité har hele studiehverdagen min forandret seg. Miljøet komiteene i Online har er helt fantastisk og jeg ønsker å spre dette miljøet slik at det blir det samme for de som også ikke er komitemedlemmer, sier Linn.

### Lav terskel
Hun ønsker å løse dette ved å finne ut hvorfor noen velger å ikke være med på arrangementer, og høre hva den jevne onliner ønsker at skal arrangeres. Ønsket hennes er også at terskelen for å sende inn forslag til komiteene og hovedstyret skal være så lav som mulig. 

– Vi i det nye hovedstyret setter utrolig pris på feedback om hvordan vi kan forbedre det vi driver med og hva vi kan gjøre bedre for å få med alle onlinere. Husk at så lenge du går på informatikk er du en Onliner, sier Linn.

### Positiv til året
Den ferske linjeforeningslederen er positiv til det nye styret som hun mener er et allsidig styre med mange kule ideer og tanker om retningen Online bør ta det neste året.

– Jeg håper på et kreativt år, hvor inkludering står i fokus og hvor alle Onlinere har lyst til å bli med på alle de morsomme og lærerrike arrangementene vi har, sier Linn.
Den nå avgåtte lederen, Sverre Bjørke ser tilbake på året som har vært og er fornøyd med den gamle styret sin innsats. Nå ser han frem til hva det nye styret får utredet.

– Det blir spennende å se. Styret er en god blanding mellom nye og de som har vært med en stund. Det virker som et veldig godt styre som vil ta Online i riktig retning, sier Sverre.

Det nye styret består av:  
Linn Vikre (leder)  
Caroline Odden (nestleder)  
Marius Thingwall (arrKom)  
Per Øyvind Kanestrøm (bedKom)  
Nils Herde (dotKom)  
Pia Lindkjølen (fagKom)  
Kathrine Steffensen (proKom)  
Erik Wiker (triKom)  
Leder for banKom blir valgt av det nye hovedstyret.